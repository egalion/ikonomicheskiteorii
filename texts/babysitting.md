# Да бъдеш бавачка на икономиката

## Кооперативът-забавачница, който се провали, но ни научи нещо за икономиката

от Пол Кругман

[http://www.slate.com/articles/business/the_dismal_science/1998/08/babysitting_the_economy.html](http://www.slate.com/articles/business/the_dismal_science/1998/08/babysitting_the_economy.html)

Преди двадесет години прочетох една история, която промени живота ми. Мисля за нея често. Позволява ми да съм спокоен в лицето на кризата и да запазя надежда по време на депресия, да не се поддавам на фатализъм и песимизъм. В тези неприятни времена, когато неволите на Азия заплашват цялата световна икономика, уроците на тази вдъхновяваща история са по-важни от всякога.

Историята е разказана в статията "Паричната теория и голямата забавачница-кооператив край Капитол Хил", публикувана от Джоан и Ричард Суийни в the Journal of Money, Credit, and Banking през 1978 г. Използвал съм историята в две от моите книги - "Peddling Prosperity" и "The Accidental Theorist", но си заслужава да бъде разказана отново, този път в азиатски контекст.

Както предполагам се досещате, семейство Суийни разказват историята на забавачница-кооператив, от която са били част в началото на 70-те години. Такива кооперативи са често срещани. Група от хора (в този случай около 150 млади двойки с връзки в Конгреса на САЩ) се съгласяват да бъдат бавачки един на друг, което им спестява парични средства. Споразумението е изгодно за всички. Двойка, която вече има деца, се съгласява да наглежда децата на друга двойка за вечерта, което не създава особено допълнителни проблеми, особено като се има предвид, че двойката може да се възползва от същото някоя друга вечер. Но трябва да има система, която да урежда справедливо ползването на услугата.

Кооперативът край Капитол Хил прибягва до едно естествено решение. То издава купони, равняващи се на един час гледане на децата. Своеобразните бавачки получават купоните директно от хората, които им поверяват децата си за гледане. Тази система е самоподдържаща се. След време всяка двойка автоматично предлага толкова от тази услуга, колкото получава. Докатп хората са надеждни (а при такива млади професионалисти не може да бъде иначе), какво може да се обърка?

И все пак, изглежда, че се е появил малък технически проблем. Да разгледаме запасите от купони на една типична двойка. През периодите, когато ѝ се е налагало да излиза по-рядко, вероятно двойката се опитва да трупа резерви. След това използва резервите при възникването на съответните ситуации. При това търсене ще се получи някакво усредняване. Дадена двойка ще излиза, когато друга си стои у тях. Но тъй като много двойки ще държат резерви от купони в дадено време, кооперативът ще трябва да разполага със сравнително голямо количество купони в обръщение.

Това, което се е случило с кооператива на семейство Суийни е, че поради определени причини, свързани със събирането и използването на дължимото време (изплащано в купони), броят на купоните в обръщение станал доста нисък. Като следствие повечето от двойките предпочитали да увеличат резервите си като пердлагат забавачески услуги и били склонни да ги харчат като излизат вечер. Но решението на една двойка да излезе е възможност за друга да наглежда децата им. Така станало трудно да се изработват купони. Знаейки за тоав, двойките започнали с още по-голяма неохота да използват резервите си, освен при специални случаи, намалявайки по този начин възможностите за гледане на деца още повече.

Казано накратко, кооперативът изпаднал в рецесия.

Тъй като повечето от членовете на кооператива били адвокати, било трудно да бъдат убедени, че проблемът е от парично естество. Те се опитали да решат проблема със законодателни мерки - като приемат правило, изискващо от всяко двойка да излиза поне два пъти в месеца. Но в крайна сметка икономистите надделели. Били издадени повече купони, двойките били по-склонни да излизат вечерно време, възможностите да се гледат деца се увеличили и всички били доволни. Впоследствие, разбира се, кооперативът издал твърде много купони, което довело до проблеми от друг характер ...

Ако смятате, че историята е глупава и е загуба на време, трябва да се засрамите. Това, което се е случило на забавачницата-кооператив край Капитол Хил е истинска рецесия. Историята ви казва повече за икономическите кризи и защо се случват, отколкото ще го направи четенето на 500 страници от Уилиям Грайдър и годишен абонамент за Уол Стрийт Джърнъл. И ако наистина сте склонни да вникнете в историята за кооператива, да я прехвърлите в съзнанието си и да осмислите последиците ѝ, ще промени начина, по който разбирате света.

Да приемем, например, че фондовите борси се сринат, заплашвайки потребителското доверие. Това ще доведе ли непременно до дълбока рецесия? Мислете по следния начин - когато потребителското доверие пада, това е все едно, че типичният член на кооператива става по-малко склонен да излиза, по-склонен да увеличава запасите си от купони за дъждовните дни. Това наистина може да доведе до криза, но не е необходимо да се случи, ако мениджмънтът следи нещата и реагира с издаването на повече купони. Точно това направи нашия голям създател на купони Алан Грийнспан през 1987 г. и вярвам, че ще го направи отново. Както казах в началото, историята на забавачницата-кооператив ми помага да остана спокоен по време на криза.

...