## Конкуренцията като процедура на откриване

от Фридрих фон Хайек

превод Благовеста Старирадева

сп. "Икономическа мисъл", книжка 8, 1991 год., стр. 64-71.


Трудно е да не се съгласим, че в течение примерно на 40—50 години
разсъжденията на икономистите за конкуренцията се основаваха на
предпоставки, които, ако съответстваха на действителността, биха
направили конкуренцията съвършено безсмислена и безполезна. Ако
някому в действителност би било известно всичко онова, което
икономическата теория нарича данни, то конкуренцията наистина би
представлявала един твърде разточителен метод за приспособяване
към тези „данни". Ето защо не е странно, че едни автори стигат до
заключението, че ние или можем съвсем да минем без пазар, или
трябва да го използваме само като първа стъпка, която да осигури
производството на стоки и услуги, за да може впоследствие чрез
това производство пазарът да се манипулира, коригира и
преразпределя според нашето желание. Други, изработили си
представа за конкуренцията, както можем да предположим,
изключително въз основа на съвременните учебници, неоснователно
правят извода, че конкуренцията не съществува.

На този фон е полезно да напомним, че всеки път, когато
насочването към конкуренцията може да е рационално оправдано,
основание за него е това, че ние не знаем предварително фактите,
определящи действията на конкурентите. В спорта или при
провеждане на изпит — както и при разпределяне на
правителствените договори или при присъждане на награди за поезия
— конкуренцията безспорно би била лишена от всякакъв смисъл, ако
от самото начало се знаеше кой ще се окаже най-добър. Както се
вижда от заглавието на това изследване, предлагам конкуренцията
да се разглежда като процедура за откриването на такива факти,
които биха останали съвършено неизвестни или поне неизползваеми,
ако не се обърнем към нея.

На пръв поглед това изглежда толкова очевидно и безспорно, че
едва ли заслужава вниманието ни. И все пак от експлицитната
формулировка на откровения трюизъм, за който стана дума по-горе,
произтичат непосредствено някои интересни и вече не толкова
очевидни резултати. Първо, конкуренцията представлява ценност
затова и само затова, защото нейните резултати са непредсказуеми
и, общо взето, се различават от онези, към които всеки съзнателно
се стреми или би могъл да се стреми. Второ, макар като цяло
последствията от конкуренцията да са полезни, те неизбежно
предполагат неудовлетвореност или разстройване на нечии конкретни
очаквания и намерения.

С това е тясно свързано едно любопитно методологично следствие,
което до голяма степен обяснява недоверието, предизвикано от
микроикономическата теория. Тя вече не е разбираема даже за някои
висококвалифицирани икономисти, макар че според мен единствено тя
е в състояние да обясни ролята на конкуренцията. 

Ето защо си струва веднага да се кажат няколко думи за
методологичната специфика, по силата на която изводите от каквато
и да е теория за конкуренцията се оказват съмнителни за много от
онези, които са свикнали да използват свърхопростени критерии при
решаването на въпроса кое да се смята за научно. Като вземем под
внимание причината, която ни кара да използваме конкуренцията, ще
дойдем до неизбежния извод, че в случаите, когато конкуренцията
има смисъл, достоверността на теорията е определено невъзможно да
се провери емпирично. Можем да я проверяваме върху абстрактни
модели и евентуално в изкуствено пресъздадени реални ситуации,
където фактите, за чието откриване е предназначена конкуренцията,
са вече известни на наблюдателя. Но в такива ситуации теорията
няма никаква практическа ценност, тъй че едва ли би си струвало
да се провеждат подобни експерименти. Тъй като не знаем какво
именно се надяваме да открием с помощта на конкуренцията, ние сме
безсилни да определим каква е нейната ефективност в разкриването
на фактите, които потенциално се поддават на изясняване. В
най-добрия случай можем да се надяваме да установим, че
обществата, разчитащи на конкуренцията, в крайна сметка
по-успешно от другите постигат своите цели. Ето извода, който,
мисля, по забележителен начин се потвърждава от цялата история на
цивилизацията.

Своеобразието на конкуренцията се състои в това, че в конкретните
ситуации, когато тя има значение, действието й не може да бъде
проверено, а само може да бъде потвърдено от факта, че пазарът ще
печели при сравняването с каквито и да е алтернативни социални
механизми. Това е общото между конкуренцията и научния метод:
предимствата на приетите научни процедури също никога не могат да
бъдат научно доказани, а могат само да бъдат демонстрирани от
ежедневния опит, показващ, че като цяло тези процедури са
по-добри от алтернативните подходи, годни да потвърдят нашите
очаквания.

За разлика от науката, която се стреми към откриването на
„всеобщи", както понякога ги наричат, факти, които представляват
регулярността на събитията, икономическата конкуренция е метод за
откриване на конкретни факти, имащи значение за постигането на
специфични временни цели. Науката се интересува от единичните
конкретни факти само дотолкова, доколкото те спомагат за
подкрепянето или опровергаването на теориите. Понеже теориите
боравят с общи устойчиви свойства на света,времето,за което
научните открития трябва да потвърдят своята ценност, не е
ограничено. Напротив, ползата от познаването на конкретните
факти, откривани при пазарната конкуренция, е в значителна
степен преходна. Теорията на научния метод, изхождайки от това,
че не води до поддаващо се на проверка предсказване на бъдещи
открития в науката, може да се дискредитира със същата лекота, с
каквато теорията за пазара се дискредитира само защото не е в
състояние да предсказва какви конкретни резултати ще постига
пазарът. На такова нещо теорията за пазара определено не е
способна в нито една ситуация, в която прилагането й въобще би
имало смисъл. Както ще се убедим, способността й за предсказване
не е толкова голяма, че да предугажда конкретните събития, но се
ограничава по необходимост с предвиждането на общата схема или
абстрактните характеристики на спонтанно формиращия се ред.

След като отдадох дължимото на любимата си тема, връщайки се към
предмета на лекцията, искам да подчертая, че понякога
икономическата теория очевидно още отначало си затваря пътя към
правилното разбиране на характера на процеса на конкуренцията,
тъй като има предвид предпоставката, че предлагането на оскъдни
блага е „дадено". Но кои блага са оскъдни или кои предмети са
блага? И каква е тяхната ценност? Именно това трябва да разкрие
конкуренцията. Предварителните резултати от пазарния процес във
всеки отделен стадий показват на индивидите посоката на
търсенето. За да се използват знанията, широко разсеяни в
обществото с развито разделение на труда, не е достатъчно да се
разчита на хора, които точно знаят за какви конкретни цели могат
да бъдат употребени добре познатите предмети от тяхното привично
обкръжение. Цените подсказват на индивидите каква именно
информация за предлаганите от пазара разнообразни стоки и услуги
може да представлява интерес. Това означава, че пазарът осигурява
приложение на личните знания и умения, образуващи винаги уникални
в едно или друго отношение индивидуални съчетания, основани не
само и даже не толкова на такива факти, които биха могли да се
изброят и съобщят по искане на дадена власт. Знанието, за което
говоря, е свързано по-скоро със способността за ориентиране в
конкретните детайли и обстоятелства; то е резултатно само тогава,
когато пазарът информира притежателите на подобно знание от какви
стоки и услуги има потребност и доколко тя е настойчива.

Казаното изглежда е достатъчно, за да се разбере какъв вид знание
имам предвид, когато наричам конкуренцията процедура на
откриването. Още много би трябвало да добавим, за да запълним
тази абстрактна формулировка с конкретно съдържание и да покажем
цялата й практическа важност. Но аз съм принуден само бегло да
посоча абсурдността на общоприетия похват анализът да започва от
ситуация, в която се предполага, че всички факти са известни.
Именно това състояние на нещата в икономическата теория се нарича
по странен начин "съвършена конкуренция". Между впрочем то
въобще не оставя никаква възможност за дейност под същото това
название "конкуренция", която, както се предполага, вече е
изпълнила своята задача. Време е обаче да премина към
разглеждането на един още по-объркан въпрос, а именно: какъв
смисъл трябва да се влага в твърдението, че пазарът спонтанно
приспособява различните видове дейност към откривани от него
факти или, с други думи, за каква цел се използва от него
информацията за тези факти?

Бъркотията, която цари тук, се обяснява предимно с погрешната
трактовка на създавания от пазара ред в качеството на стопанство
(economy) в буквалния смисъл на тази дума и с оценката на
резултатите от пазарния процес в съответствие с критериите,
приложими само към такова организирано съобщество, което служи на
дадена йерархия на целите. Подобна йерархия на целите обаче няма
никакво отношение към сложната система от безброй много
индивидуални икономически структури, която също за жалост
наричаме "стопанство", макар това да е нещо дълбоко различно и да
трябва да се оценява по други стандарти. В буквалния смисъл на
думата "стопанство" — това е организация или социална система,
при която някой съзнателно разпределя ресурсите в съответствие с
единната скала на целите. В създадения от пазара спонтанен ред
няма нищо такова; той функционира принципно по-различно от
„стопанството" в тесен смисъл. В частност той се характеризира с
това, че не гарантира непременното задоволяване отначало на
по-важните по общо мнение потребности, а после и на
по-маловажните. Това е главната причина хората да възразяват
против пазара. В действителност социализмът не е нищо друго освен
изискването да се превърне пазарният ред (или както аз
предпочитам да се изразявам, "каталактиката" за избягване на
смесването със стопанството в тесния смисъл), в стопанство, в
което общата скала на приоритетите би определяла кои от многото
потребности трябва да бъдат задоволени и кои не.

С този социалистически замисъл са свързани два вида трудности.
Както в която и да е съзнателна организация, проектът на
същинското "стопанство" може да отразява само знанията на самия
организатор, а всички участници в подобно "стопанство",
схващано като съзнателна организация, трябва да се ръководят в
действията си от единна йерархия на целите, на която то е
подчинено. Съответно при спонтанния пазарен ред, или
„каталактиката", има две предимства. При него се използват
познанията на всички негови членове. Целите, на които той служи,
са частни цели на индивидите в цялото им разнообразие в
противоречивост.

Произтичащите оттук интелектуални затруднения усложняват живота
не само на социалистите, но и на всички икономисти, които се
опитват да оценят достойнствата на пазарния ред. Ако той не е
подчинен на строго определена йерархия на целите и ако за него,
както и за който и да е спонтанно формиращ се ред, е неправомерно
да се твърди, че преследва конкретни цели, не е възможно да се
изрази ценността на неговите резултати във вид на сума от
произведените от него конкретни индивидуални продукти. Тогава
какво имаме предвид, когато заявяваме, че пазарният ред осигурява
в известен смисъл максимум или оптимум?

Работата е там, че макар и да е некоректно да наричаме спонтанно
установения и неориентиран към решаване на каквито и да са
конкретни задачи ред, неговото съществуване въпреки това може да
бъде изключително полезно за постигането на много разнообразни
индивидуални цели, неизвестни изцяло на никакво лице и на никаква
сравнително малка група лица. В действителност рационално
поведение е възможно само в един що-годе подреден свят. Ето защо
несъмнено има смисъл да се опитваме да създадем условия, при
които шансовете на който и да е случайно избран индивид за
възможно по-ефективна реализация на неговите цели биха били
твърде високи, даже и да не би могло да се предугади за
постигането на какви конкретни цели ще са благоприятни такива
условия и за какви не.

Резултатите от процедурата на откриването, както се убедихме, са
непредсказуеми по своята природа; и най-многото, което можем да
очакваме от ефективната процедура на откриването, е подобряването
на нечии шансове за успех, макар и неизвестно чии. При такъв
начин на подреждане на социалния живот ни остава само една цел,
към която можем съвместно да се стремим. Това е изработването на
обща схема или определянето на абстрактните характеристики на
онзи ред, който ще се формира от само себе си.

*

Създаваният от конкуренцията ред икономистите обикновено наричат
равновесие. Този термин не е съвсем подходящ, тъй като подобно
равновесие предполага, че всички факти вече са открити и
следователно конкуренцията е прекратена. Пред понятието
„равновесие" предпочитам понятието "ред" — поне при обсъждането
на проблемите на икономическата политика. Предимството му е в
това, че може смислено да се говори за различни степени на
приближаване към някакъв ред и че такъв може да се поддържа чрез
процеса на изменение. Икономическото равновесие реално никога не
съществува; освен това има известни основания да се твърди, че е
възможна достатъчно висока степен на приближение към такъв тип
ред, какъвто нашата теория описва като идеален.

Той се изразява преди всичко в това, че очакванията за
осъществяване на сделки с други членове на обществото,
представляващи основата на плановете на всички индивидуални
икономически агенти, в по-голямата си част могат да се
реализират. Това взаимно приспособяване на индивидуалните планове
се извършва по принцип, който ние, следвайки естествените науки,
занимаващи се с изследване на спонтанните редове (или
"самоорганизиращите се системи"), започнахме да наричаме
"отрицателна обратна връзка". Действително, както признават
сведущите биолози, "Адам Смит много преди Клод Бернар, Джеймс К.
Максуел, Уолтър Б. Кенън или разработилия кибернетиката Норбърт
Винър съвършено ясно е използвал тази идея в "Богатството на
народите". "Невидимата ръка", която със скрупульозната точност
регулира цените, несъмнено е израз на този принцип. Всъщност Смит
казва, че на свободния пазар цените се регулират от отрицателната
обратна връзка.

Решаващо значение за разбиране на функционирането на пазарния
ред, както ще се убедим по-нататък, има обстоятелството, че
високата степен на съвпадание на очакванията и реалността пряко
зависи от систематичното несъответствие с нея на определена част
от тях. Но взаимното приспособяване на плановете не е
единственото постижение на пазара. Той гарантира също, че всеки
продукт щe се изработва от хора, които умеят да правят това с
по-малки или поне не с по-големи разходи, за разлика от онези,
които не произвеждат дадения продукт (и които при това не са
способни да насочат усилията си за произвеждането на друг продукт
със сравнително още по-ниски разходи). Ето защо цената на всяка
стока ще бъде по-ниска от онази, по която тя би могла да се
продава, ако я произвеждаха не онези, които фактически се
занимават сега с това. Това, разбира се, не изключва възможността
от извличане на значителна печалба, ако за някого разходите се
окажат много по-ниски, отколкото за следващия по ефективност
потенциален производител. Оттук обаче следва, че фактически
произведеният асортимент от стоки няма да бъда по-малък от този,
който бихме могли да получим, ако вместо пазара използваме който
и да е друг достъпен за нас метод. Асортиментът от произведените
стоки ще бъде несъмнено не толкова значителен, както би бил, ако
цялата информация, която владее или е способен да овладее всеки,
постъпва с разпореждане на някое агентство и се залага с компютър
(разходите по разкриването на тази информация биха били, впрочем,
твърде големи). Въпреки това ние допускаме несправедливост по
отношение на пазара, когато го гледаме отгоре надолу, сравнявайки
постиженията му, както току-що беше направено,с идеала, пътищата
за постигането на който са съвършено неизвестни. Ако ние бихме
гледали на пазара отдолу нагоре, както би трябвало, т.е.
съпоставяйки неговите резултати с онези, които биха могли да
бъдат постигнати, ако се прибягва до всеки друг метод, то тогава
особено значение би придобило сравняването с това, което бихме
имали при недопускане на конкуренцията, когато да произвеждат или
продават тези или онези стоки би било позволено само на лица,
получили това право от някаква власт. Остава ни само да обсъдим
колко трудно е да се откриват в конкурентната система начини за
предлагане на по-качествени или по-евтини стоки от онези, които
вече се предлагат на потребителите. Там, където съществуват
такива неизползвани възможности, ние, съдейки по всичко,
обикновено откриваме, че те остават нереализирани поради това, че
да се възползваме от тях пречи или авторитетът на властта (в т.
ч. и защитата на патентните привилегии), или злоупотребата със
сила от страна на частни лица, което би трябвало да бъде
забранено със закон.

Не трябва да се забравя, че в това отношение пазарът само
подпомага приближаването на някоя точка от n-мерната повърхност;
в чисто икономическата теория тази повърхност означава границата
на всички възможности, до които евентуално би могло да се доведе
производството на който и да е пропорционален асортимент от стоки
и услуги. Въпросът за това, какъв конкретно ще се окаже
асортиментът от блага и как те ще се разпределят сред индивидите,
в значителна степен остава във властта на непредвидените
обстоятелства на пазара и в този смисъл — на волята на случая. То
е като да се съгласим да участваме в игра, печалбата в която би
зависела отчасти от умението, отчасти от късмета, което още Адам
Смит осъзнава. Такъв вид конкурентна игра позволява в известна
степен случаят да определя дела от блага, падащи се на всеки
индивид, но на тази цена получаваме гаранция за това, че какъвто
и да се окаже относителният дял за всеки човек, реалният му
еквивалент ще бъде толкова голям, колкото това въобще е възможно
при нашето налично равнище на знания и умения. Ако прибегнем към
най-новата терминология, това е игра не с нулева сума, а игра, по
време на която (при условие, че се води по правилата)
предназначеният за делене куп пари се увеличава, макар
индивидуалните части от печалбата да се определят в значителна
степен от късмета. Надареният с познаване на всички факти разум
би могъл да избере на повърхността желана точка и да разпредели
произведения продукт така, както би сметнал за правилно. Но
единствено достижимата за нас точка, която лежи на границата на
производствените възможности или е достатъчно близо до нея, се
оказва точката, в която ще пристигнем, ако предоставим на пазара
да я определи. Така нареченият „максимум", достиган по този
начин, естествено е непредставим във вид на сума от конкретни
предмети: можем да го оценим само в термините на онези шансове,
които пазарът дава на анонимните индивиди за получаване на
колкото се може по-реален еквивалент, съответстващ на
относителния дял (частично определян от случая) на всеки от тях.
Би било дълбока заблуда резултатите от каталактиката да се
оценяват така, като че пред нас е стопанство в прекия смисъл на
думата, по простата причина, че за разлика от него резултатите от
пазарния процес не се поддават на оценка от гледна точка на
единната скала на ценностите.

*

Невярното тълкуване на пазарния ред като „стопанство", в което
потребностите могат и трябва да се задоволяват в установената
последователност на приоритетите, най-добре се проявява в опитите
с помощта на политиката да се коригират цените и доходите в
интерес на т. нар. "социална справедливост". Каквото и значение
да придават на това понятие философите и социолозите, в
практиката на икономическата политика почти винаги има един и
само един смисъл — защита на определени групи от неизбежността на
абсолютното или относителното влошаване на материалното им
положение, запазвано от тях в течение на известно време. Но
"социалната справедливост" не е онзи принцип, изхождайки от който
въобще е възможно да се действа, без да се разрушават основите на
пазарния ред. Не само непрекъснатото повишаване, но при
определени условия даже простото поддържане на съществуващото
равнище на доходите зависи от адаптацията към непредвидените
промени. Оттук следва, че относителният, а вероятно и абсолютният
доход на някои хора трябва да намалява, макар че за това те
самите в никакъв случай не бива да бъдат винени.

Не трябва да забравяме, че средствата на икономическата система
винаги се определят от неочаквани промени; смисълът на използване
на ценовия механизъм се състои именно в това да се съобщава на
индивидите за увеличаването или намаляването на търсенето на
онова, което те правят или могат да правят, по силата на някаква
независеща от тях причина. Адаптацията на цялата структура на
производствената дейност към изменилите се обстоятелства се
основава на факта, че възнаграждението, получавано за различни
видове дейност, се изменя независимо от заслугите или
недостатъците на засегнатите от тези изменения.

Често терминът „стимули" се употребява в тази връзка със смислов
нюанс, въвеждащ отчасти в заблуждание, като че ли основният
проблем е да се подтикват хората към труд с достатъчно напрежение
на силите. Главното обаче не е в това: цените не толкова диктуват
как да се действа, колкото какво да се произвежда. В постоянно
изменящия се свят даже простото поддържане на дадено равнище на
благосъстояние изисква непрекъсната смяна на дейността на някои
хора; но това ще става само тогава, когато възнаграждението за
едни видове дейност започне да се увеличава, а за други — да
намалява. Подобно превключване на усилията, необходимо в
условията на относителна стабилност просто за поддържане на
предишния поток доходи, не създава никакъв „излишък", който би
могъл да бъде използван във вид на компенсация за онези, против
които се обръщат цените. Имаме право да се надяваме да избегнем
абсолютното влошаване на положението на някои групи само при
бързо растяща икономическа система.

Във връзка с това съвременните икономисти, изглежда, често
пропускат, че даже относителната стабилност на много (трактувани
от макроикономиката като „дадени") агрегатни показатели се
представя като резултат от микроикономическия процес,
съществена част от който са промените в относителните цени.
Когато някой успее да оправдае очакванията на своите партньори,
то именно благодарение на пазарния механизъм и само благодарение
на него се намира друг, у когото възниква импулс да се намеси и
да запълни образуваната пролука. В действителност всички тези
криви на съвкупното търсене и предлагане, с които така обичаме да
оперираме, не бива да се смятат реални, обективно дадени факти,
тъй като те са резултат от непрекъснато протичащия процес на
конкуренцията. Не можем също така да се надяваме да изясним въз
основа на статистическата информация каква корекция на цените и
доходите трябва да предприемем, за да се приспособим към
неизбежните изменения.

Главното обаче е това, че в демократичното общество е абсолютно
немислимо със заповеди да се постигнат изменения, които не се
схващат като справедливи и необходимостта от които в никакъв
случай не може убедително да се демонстрира. В такава политическа
система съзнателното регулиране винаги е принудено да се стреми
към поддържане на цени, които изглеждат справедливи. На практика
това означава запазване на традиционната структура на цените и
доходите. Икономическа система, където всеки получава онова,
което той по мнението на другите заслужава, неизбежно би била
изключително неефективна — да не говорим пък и за това, че тя би
била и система на непоносим гнет. Следователно всяка "политика на
доходите" по-скоро пречи, отколкото съдейства за онези изменения
в структурата на цените и доходите, които се изискват, за да се
адаптира системата към новите обстоятелства.

Един от парадоксите на съвременния свят се състои в това, че за
разлика от "капиталистическите" комунистическите страни,
изглежда, са по-свободни от демоните на "социалната
справедливост" и по-склонни да възложат бремето на адаптирането
върху гърба на онези, против които се обръща развитието. Във
всеки случай за някои западни страни положението изглежда
безнадеждно именно поради това, че идеологията, господстваща в
тяхната политика, пречи на промените, необходими за достатъчно
бързото подобряване на положението на работническата класа, и
оттук — на създаването на предпоставки за отмиране на същата тази
идеология.

*

Щом като даже във високоразвитите икономически системи
конкуренцията е важна като изследователски процес, в чийто ход
първооткривателите издирват неизползвани възможности, достъпни в
случай на успех и за всички останали хора, то в още по-голяма
степен това е валидно и за неразвитите общества. Умишлено отделих
отначало внимание на проблемите за запазване на ефективния ред в
условия, при които информацията за по-голямата част от ресурсите
и технологиите е вече широко известна и постоянното
приспособяване към неизбежните дребни изменения е необходимо само
за поддържане на дадено равнище на доходите. Тук няма да се
спирам на безспорната роля на конкуренцията в прогреса на
техническото знание, но бих искал да посоча колко по-голяма
трябва да бъде тя в страните, където главната задача е да се
проявят неоткритите засега възможности на обществото, тъй като в
миналото конкуренцията в него не е била активна. Да се вярва, че
в страните, достигнали висока степен на развитие, можем да
предвиждаме и контролираме измененията в социалната структура,
които по-нататъшният технически прогрес ще предизвиква, може би
не е съвсем абсурдно, макар и в значителна степен да е
неправилно. Но да се мисли, че можем предварително да определяме
социалната структура в страна, където основният проблем е да се
изясни с какви материални и човешки ресурси разполага тя, или да
се смята, че за такава страна сме способни да предскажем
конкретните последствия от мерките, които бихме могли да
предприемем, е вече чиста фантастика.

Освен, че възможностите на подобни страни в твърде голяма степен
остават все още скрити, съществува още една причина най-висшата
свобода на конкуренцията да бъде за тях по-важна, даже отколкото
за по-развитите страни. Необходимите промени на навиците и
обичаите ще се извършват само тогава, когато малцинството, което
има желание и способност да експериментира с новите методи,
съумее да посочи пътя па мнозинството и заедно с това го накара
да го последва. Напротив, нужният процес на откриването ще бъде
забавен или спрян, ако мнозинството застави малцинството да се
придържа към традициите и обичаите. Една от главните причини за
неприязън към конкуренцията без съмнение се крие в това, че
конкуренцията не само показва как по-ефективно да се произвеждат
предмети, но и поставя онези, чиито доходи зависят от пазари,
пред избора или да подражават на постигналите успех, или частично
или изпяло да се лишат от своя доход. С това конкуренцията
създава нещо като безлична принуда, която кара много индивиди да
преустроят начина си на живот така, както никакви инструкции или
команди не биха го изменили. Централизираното управление,
подчинено на т. нар.  "социална справедливост", е разкош, който
богатите нации може би са в състояние да си позволят задълго, без
да накърняват чувствително своите доходи. Но за бедните страни,
чийто икономически растеж зависи от ускореното адаптиране към
бързо изменящите се условия, подобен начин на действие, разбира
се, е неприемлив.

Във връзка с това заслужава да се спомене следният факт:
очевидно перспективите на растеж са толкова по-благоприятпи,
колкото повече са все още неизползваните възможности на страната.
Колкото и странно да изглежда това на пръв поглед, високият темп
на растеж най-често служи за доказателство на пропуснати в
миналото възможности. С други думи, високият темп на растеж
понякога свидетелства не толкова за добра сегашна политика,
колкото за лоша политика в миналото. Следователно в страните,
достигнали висока степен на развитие, няма основание да се
очакват такива значителни темпове на растеж, каквито за известно
време достигат страните, в които ефективното използване на
ресурсите дълго е било задържано в миналото от законодателни н
институционни бариери.

Наблюденията ми в различните части на света подсказват, че броят
на частните лица, готови да изпробват нови възможности (ако това,
както им се струва, обещава подобряване на тяхното положение и
ако натискът от страна на техните съплеменници не им пречи),
почти навсякъде е еднакъв. Липсата на предприемачески дух в много
млади страни, предизвикваща толкова роптания, не е вродено
свойство на техните граждани, а резултат от ограниченията, които
се налагат от съществуващите обичаи и институции. Ето защо в тези
страни би било фатално индивидуалните усилия да се насочват от
колективната воля, вместо властта на правителството да се
използва изключително за защита на индивида от натиска на
обществото. Такава защита на частната инициатива и
предприемчивостта може да се постигне само с помощта на института
на частната собственост и на целия комплекс от либертарни правни
институции.
