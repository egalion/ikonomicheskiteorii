## Карл Маркс за стойността

Източник: „Капиталът“, Том I. Карл Маркс.

Първи отдел. Стока и пари

Първа глава. Стоката

...

Всяко полезно нещо, като желязо, хартия и т. н., трябва да се
разглежда от двояка гледна точка — откъм качество и количество. 
Всяко такова нещо е цялост от много свойства и затова може да
бъде полезно откъм различни страни. Разкриването на тези различни
страни, а следователно и на разнообразните начини на употреба на
нещата, е дело на историческото развитие. Така е с намирането
на обществени мерки за количеството на полезните предмети.
Различието на стоковите мерки произлиза отчасти от различната
природа на измерваните предмети, отчасти от споразумение.

Полезността на един предмет го прави потребителна стойност. Но
тази полезност не виси във въздуха. Обусловена от свойствата на
стоковото тяло, тя не съществува без него. Поради това самото
стоково тяло, напр. желязото, пшеницата, диамантът и т. н., е
потребителна стойност или благо. Този характер на стоковото тяло
не зависи от това, дали присвояването от страна на човека на
неговите потребителни свойства му струва много или малко труд.
При разглеждане на потребителните стойности винаги се
предпоставя тяхната количествена определеност, напр. една
дузина часовници, един аршин платно, един тон желязо и т. н.
Потребителните стойности на стоките дават материала за една
специална научна дисциплина — стокознанието. Потребителната
стойност се реализира само в потребяването или консумацията.
Потребителните стойности съставят вещественото съдържание на
богатството, каквато и да бъде неговата обществена форма. При
тази обществена форма, която имаме да разглеждаме тук, те
същевременно представляват и веществените носители на разменната
стойност.

Разменната стойност се явява преди всичко като количествено
отношение, като пропорция, в която потребителни стойности от
един вид се разменят с потребителни стойности от друг вид —
отношение, което постоянно се изменя с мястото и времето. Поради
това разменната стойност изглежда като нещо случайно и чисто
релативно, така че една вътрешна, иманентна на стоката разменна
стойност (valeur intrinseque) е contradictio in adjecto [лат:
безсмислица]. Нека разгледаме това по-отблизо.

Известна стока, напр. един квартер пшеница, се разменя срещу х
боя за обуща, или у коприна, или z злато и т. н., с една дума —
в най-разнообразни пропорции с други стоки. Следователно
пшеницата има не една, а много разменни стойности. Но тъй както
х боя за обуща, както и у коприна, z злато и т. н. са разменната
стойност на един квартер пшеница, то х боя за обуща, у коприна,
z злато — трябва да бъдат заменими една с друга или еднакви по
величина разменни стойности. От това следва — първо, че
валидните разменни стойности на една стока изразяват едно и също
нещо. Но и, второ, че разменната стойност изобщо може да бъде
само начин на изразяване, „форма на проявление" на някакво
друго, различимо от нея съдържание.

Сега нека вземем две стоки, напр. пшеница и желязо. Каквото и да
бъде тяхното разменно отношение, то винаги може да се изрази
чрез едно уравнение, в което дадено количество пшеница се
приравнява към някакво количество желязо, напр. 1 квартер
пшеница = x центнера желязо. Какво означава това уравнение?
Че нещо общо от една и съща величина съществува в две различни
неща, в 1 квартер пшеница и в x центнера желязо. Значи и двете
са равни поотделно на нещо трето, което само по себе си не е
нито едното, нито другото. И така, всяко от тези две неща,
доколкото то е разменна стойност, трябва да може да бъде сведено
към това трето.

Един прост геометрически пример нека нагледно покаже това. За да
се определят и сравнят лицата на всички праволинейни фигури,
последните се делят на триъгълници. Самият триъгълник се свежда
до един израз, съвсем различен от неговата видима фигура —
половината от произведението на основата по височината. Също
така и разменните стойности на стоките трябва да бъдат сведени
към нещо общо, от което те представляват по-големи или по-малки
величини.

Това общо не може да бъде някое геометрично, физично, химично
или някакво друго природно свойство на стоките. Техните телесни
свойства изобщо могат да се имат предвид само доколкото те
правят стоките полезни предмети, т. е. потребителни стойности.
Но, от друга страна, тъкмо абстрахирането от техните
потребителни стойности очевидно характеризира разменното
отношение на стоките. В рамките на това отношение една
потребителна стойност важи тъкмо толкова, колкото и всяка друга,
стига да е налице в нужната пропорция. Или, както казва старият
Барбон: „Един вид стока е също тъй добър, както и другият, щом
техните разменни стойности са еднакво големи. Между неща с
еднаква разменна стойност няма различие или различимост." Като
потребителни стойности стоките са преди всичко различни по
качество; като разменни стойности те могат да бъдат различни
само по количество, значи не съдържат нито атом потребителна
стойност.

Ако оставим настрана потребителната стойност на стоковите тела,
ще им остане само едно свойство — това на продукти на труда. Но
и продуктът на труда вече е променен в нашите ръце. Щом се
абстрахираме от неговата потребителна стойност, ние се
абстрахираме и от телесните съставни части и форми, които го
правят потребителна стойност. Той не е вече маса, или къща, или
прежда, или друг някакъв полезен предмет. Всички негови сетивни
свойства са заличени. Той вече не е и продукт на столарския,
зидарския, предачния или друг някой определен производителен
труд. Заедно с полезния характер на продуктите на труда изчезва
и полезният характер на въплътения в тях труд, значи изчезват и
различните конкретни форми на тези видове труд: те вече не се
различават един от друг, а всички са сведени към еднакъв човешки
труд, към абстрактен човешки труд.

Да разгледаме сега онова, което остана от продуктите на труда.
От тях не остана нищо освен една еднообразна призрачна
предметност, една проста безформена маса от неразличим човешки
труд, т. е. от изразходване на човешка работна сила без оглед
на формата на нейното изразходване. Тези неща изразяват вече
само това, че при тяхното произвеждане е изразходвана човешка
работна сила, че в тях е натрупан човешки труд. Като кристали на
тази обща за всички тях обществена субстанция те са стойности —
стокови стойности.

В самото разменно отношение на стоките тяхната разменна
стойност ни се явяваше като нещо съвсем независимо от техните
потребителни стойности. И ако ние действително се абстрахираме
от потребителната стойност на продуктите на труда, ще получим
тяхната стойност, както току-що я определихме. Така че онова
общо, което се изразява в разменното отношение или в разменната
стойност на стоките, е тяхната стойност. По-нататъшното
изследване ще ни върне пак до разменната стойност като
необходимия начин на изразяване или форма на проява на
стойността, която обаче засега трябва да се разглежда независимо
от тази форма.

Дадена потребителна стойност или благо има, значи, стойност само
защото в нея е опредметен или материализиран абстрактен човешки
труд. Но как да се измери величината на нейната стойност? Чрез
количеството на съдържащата се в нея „субстанция, създаваща
стойност", чрез количеството на труда. Самото количество на
труда се измерва с неговото времетраене, а работното време пък
има своя мащаб в определени откъси от време, като час, ден и т.
н.

Щом като стойността на стоката се определя чрез количеството на
труда, изразходван през време на нейното производство, би могло
да изглежда, че колкото човек е по-мързелив или по-несръчен,
толкова по-голяма стойност има неговата стока, понеже толкова
повече време му трябва, за да я изработи. Само че трудът, който
образува субстанцията на стойностите, е еднакъв човешки труд, е
изразходване на една и съща човешка сила. Целокупната работна
сила на обществото, която се изразява в стойностите на стоковия
свят, важи тук като една и съща работна сила, макар че се състои
от безбройно множество индивидуални работни сили. Всяка една от
тези индивидуални работни сили представлява същата човешка
работна сила, както и всички други, доколкото тя носи характер
на една обществена средна работна сила и действува като
обществена средна работна сила, значи употребява за
произвеждането на някоя стока само средно-необходимото или
обществено-необходимото работно време. Обществено-необходимо
работно време е онова работно време, което, при съществуващите
нормални за дадено общество условия на производството и при
обществено средна степен на умение и интензивност на труда, е
необходимо за изработването на някоя потребителна стойност.
Напр. след въвеждането на парния тъкачен стан в Англия е бил
достатъчен може би само половината от предишния труд за
преработката на известно количество прежда в тъкан. Английският
ръчен тъкач в действителност и след това за тази преработка е
имал нужда от същото работно време, както и по-преди, но
продуктът на неговия индивидуален работен час вече е
представлявал само половия обществен работен час и затова е
спаднал на половината от предишната си стойност. 

Значи само количеството на обществено-необходимия труд, или
обществено-необходимото работно време за произвеждането на една
потребителна стойност определя величината на нейната стойност.
Отделната стока тук изобщо се взема като среден екземпляр от
своя вид. Затова стойността на стоки, в които се съдържат
еднакви количества труд или които могат да бъдат произведени за
едно и също работно време, е една и съща по величина. Стойността
на една стока се отнася към стойността на всяка друга стока,
както работното време, необходимо за произвеждането на едната
стока, се отнася към работното време, необходимо за
произвеждането на другата. „Като стойности всички стоки са само
определени количества от кристализирано работно време."

...

Един предмет може да бъде потребителна стойност, без да бъде
стойност. Такъв е случаят, когато полезността му за човека не се
дължи на труд. Такива са: въздухът, девствената почва,
естествените ливади, самораслите гори и т. н. Дадено нещо може
да бъде полезно и да бъде продукт на човешки труд, без да бъде
стока. Който със своя продукт задоволява свои собствени
потребности — той, наистина, създава потребителна стойност, но
не и стока. За да произведе стока, той трябва да произведе не
само потребителна стойност, но по­требителна стойност за други,
обществена потребителна стойност. (И не само просто за други.
Средновековният селянин е произвеждал жито, от което давал данък
на феодалния господар и десетък на попа. Но житото нито като
данък, нито като десетък не е ставало стока от това, че е било
произвеждано за други. За да стане стока, продуктът трябва чрез
размяна да достигне до онова лице, на. което той служи като
потребителна стойност.) 

Най-сетне, нито един предмет не може да бъде стойност, без да
бъде предмет за потребление. Ако той е безполезен, то и
съдържащият се в него труд е безполезен, не се смята за труд и
затова не създава никаква стойност.

...

Първоначално стоката се явяваше пред нас като нещо двояко — като
потребителна стойност и разменна стойност. По-после се оказа, че
и трудът, доколкото той е изразен в стойност, не притежава вече
ония признаци, които той има в качеството му на производител на
потреби­телни стойности. Тази двояка природа на съдържащия
се в стоката труд за пръв път е критически доказана от мен.
Понеже този въпрос е отправната точка, около която се върти
разбирането на политическата икономия, тук той ще трябва да
бъде осветлен по-отблизо.

Да вземем две стоки, напр. едно палто и 10 аршина платно. Нека
стойността на палтото да е двойно по-голяма от стойността на
платното, така че ако 10 аршина платно С [стойност], то палтото
= 2С.

Палтото е потребителна стойност, която задоволява една особена
потребност. За неговото изработване е нужна особен вид
производителна дейност. Тя се определя от нейната цел, начин на действие,
предмет, средства и резултат. Трудът, чиято полезност по този
начин се изразява в потребителната стойност на неговия продукт
или в това, че неговият продукт е потребителна стойност, ние
наричаме просто полезен труд. От тази гледна точка трудът
винаги се разглежда с оглед на неговия полезен ефект.

Както палтото и платното са качествено различни потребителни
стойности, също тъй качествено различен е и трудът, който ги
произвежда — шивачеството и тъкачеството. Ако тези два предмета
не бяха качествено различни потребителни стойности, а оттам и
продукти на качествено различни видове полезен труд, тогава те
изобщо не биха могли да си противостоят един на друг като стоки.
Палто не се разменя за палто, дадена потребителна стойност не
се разменя за същата потребителна стойност.

...

Според нашата предпоставка палтото има двойно по-голяма
стойност от платното. Това обаче е само количествена разлика,
която, засега още не ни интересува. Затова нека припомним, че
ако стойността на едно палто е двойно по-голяма от стойността на
10 аршина платно, то 20 аршина платно имат същата величина на
стойността, каквато има едно палто. Като стойности, палтото и
платното са предмети от еднаква субстанция, обективни изрази на
еднороден труд. Но шивачеството и тъкачеството са качествено
различни видове труд. 

...

Ако се абстрахираме от определеността на производителната дейност, а
следователно и от полезния характер на труда, от него ще остане само
това, че той е изразходване на човешка работна сила. Шивачеството и
тъкачеството, макар и да са качествено различни видове
производителна дейност, и двете са производително изразходване на
човешки, мозък, мускули, нерви, ръце и т. н., и в този смисъл и
двете са човешки труд. Те са само две различни форми за изразходване
на човешка работна сила.  Разбира се, самата човешка работна сила
трябва да бъде повече или по-малко развита, за да може да бъде
изразходвана в тая или оная форма. Но стойността на стоката
представлява просто човешки труд, изразходване на човешки труд
изобщо. 

...

И също както в стойностите палто и платно изчезват различията
между техните потребителни стойности, така и в труда, който е
изразен в тези стойности, изчезват различията между неговите
полезни форми — шивачеството и тъкачеството. Както
потребителните стойности палто и платно са съединения на
целесъобразни, производителни видове дейност с плат и прежда —
докато пък стойностите палто и платно са само безформена маса
труд, — също така и съдържащите се в тези стойности видове труд
се вземат не по тяхното производително отношение спрямо плата и
преждата, а само като изразходване на човешка работна сила.

...

Всеки труд е, от една страна, изразходване на човешка работна
сила във физиологичен смисъл и в това си качество на еднакъв
човешки или абстрактен човешки труд той създава стоковата
стойност. Но от друга страна всеки труд е изразходване на
човешка работна сила в особена целесъобразна форма и в това си
качество на конкретен, по­лезен труд той произвежда потребителни
стойности.

...

Човешката работна сила в текущо състояние, или човешкият труд,
създава стойност, но сам трудът не е стойност. Той става стойност
само в застинало състояние, в предметна форма. За да изразим
стойността на платното като безформен човешки труд, трябва да я
изразим като „предметност", веществено различна от самото платно и
обща едновременно на него и на друга стока. 




