# Краят на laissez-faire

от Джон Мейнард Кейнес

Оригинал на английски от 1926 г. Представената версия е в превод
на Матуша Бенатова, публикувана в сп. "Ново време", кн. 11/91, с.
84-87 


Нека се откъснем от метафизическите или общите принципи, върху
които понякога се е основавала laissez-faire. Не е вярно, че
индивидите имат по традиция "естествена свобода" на икономическа
дейност. Не съществува "компактно" удостояване с вечни права на
тези, които *имат*, или на онези, които *придобиват*. Светът не
ce управлява отгоре по такъв начин, че личният и общественият
интерес винаги да съвпадат. Той не се управлява тук отдолу, така
че на практика те да съвпадат. Не е правилен изводът от
"Принципите на Икономикса"[^fn_principles], че просветеният
егоизъм винаги действа в посока на обществения интерес. Нито пък
е вярно, че егоизмът обикновено е просветен: по-често индивидите,
които действат самостоятелно за постигане на собствените си цели.
са твърде невежи или слаби, за да ги постигнат. Опитът не
показва, че когато образуват обществена единица, индивидите са
винаги с по-неясни виждания, отколкото когато действат отделно.

Следователно ние не можем да се опираме на абстрактни основания,
а трябва да се занимаем подробно с това, което Бърк нарича "един
от най-тънките проблеми на законодателството, а именно да се
определи какво държавата трябва да поеме върху себе си,
ръководейки се от обществената мъдрост, и какво трябва да остави,
с колкото се може по-малка намеса на усилията на индивида".
Трябва да правим разлика между това. което Бентам с неговата
забравена, но полезна терминология наричаше *дневен и не-дневен
ред* и да направим това без предварителната презумпция на Бентам,
че намесата е едновременно "в повечето случаи ненужна" и "в
повечето случаи вредна[^fn_bentham]. Главната задача на
икономистите сега е може би да се направи отново разлика между
дневния ред и не-дневния ред на правителството: съответно
задачата на политиката е да създаде форми на правителство в една
демокрация, която ще може да изпълни дневния ред. Ще дам два
примера, за да илюстрирам какво имам предвид.

1\. Смятам, че в много случаи идеалният размер за единицата на
контрол и организация се намира някъде между индивида и
съвременната държава. Следователно предполагам, че прогресът се
състои във възникването и признаването на полуавтономни органи
вътре в държавата - органи, чийто критерий на действие в тяхната
собствена област е единствено общественото благо така, както те
го разбират, и от чиито съображения се изключват мотивите на
лични облаги, въпреки че може би е необходимо да се остави
известно място, докато обсегът на човешкия алтруизъм се разшири,
за някои облаги на специални групи, класи или органи, които при
обикновения ход на нещата са главно автономни в рамките на
предписаните им ограничения, като в краен случай се подчиняват на
върховната власт на демокрацията, изразена чрез парламента.

Може да се каже, че предлагам връщане към средновековните
концепции за автономия. В Англия обаче корпорациите са начин на
управление, който никога не е загубвал значение и е сроден на
нашите институции. Лесно е да се дадат примери от това, което
вече съществува, на отделни автономии, които са постигнали или се
доближават до това. което аз посочвам - университетите,
Английската банка и дори може би железопътните компании.

По-интересна обаче е тенденцията на акционерните институции,
когато те са достигнали известна степен на развитие и се
доближават по-скоро до статута на обществените корпорации,
отколкото до този на индивидуалното предприятие. Една от
най-интересните и незабелязани тенденции през последните
десетилетия е тенденцията на обобществяване на големите
предприятия. В развитието на голяма институция, особено на голямо
железопътно предприятие или голямо предприятие за комунални
услуги, голяма банка или голяма застрахователна компания, идва
момент, при който собствениците на капитала, т .е. акционерите,
се откъсват почти напълно от управлението на предприятието, в
резултат на което прекият личен интерес на последното в
извличането на големи печалби отива на заден план. Когато се
достигне тази фаза, ръководството отделя по-голямо внимание на
общата стабилност и репутация на институцията, отколкото на
печалбата па акционерите. Акционерите трябва да се задоволяват с
традиционните дивиденти: щом това се постигне обаче, прекият
интерес на ръководството често се свежда само в избягване на
критиката на обществото и на потребителите на концерна. Това
става особено когато големият размер или полумонополното
положение на институциите ги прави обичайни за обществото и
уязвими за критика. Крайност на тази тенденция в случая с
институция, която теоретически е неограничена собственост на
частни лица, е Английската банка. Почти е вярно, че не съществува
класа в Обединеното кралство, за която управителят на Английската
банка да мисли по-малко при определяне на своята политика,
отколкото неговите акционери. Техните права в допълнение към
традиционния дивидент са стигнали почти до нула. Същото е
частично вярно и за много други големи институции. С течение на
времето те се обобществяват.

Това не е чиста придобивка. Същите причини стимулират
консерватизъм и отслабване на инициативата. Фактически в тези
случаи ние имаме много от недостатъците и преимуществата на
държавния социализъм. Независимо от това смятам, че тук виждаме
естествено тенденция на еволюция. Битката на социализма срещу
неограничената лична печалба се печели в детайли. В тези
специфични области, тъй като тя остава все още остра другаде,
това не е вече належащ проблем. Например няма друг така наречен
важен политически въпрос, така наистина маловажен и
несъответстващ на реорганизацията на икономическия живот във
Великобритания, както национализацията на железниците.

Вярно е, че много големи инициативи, особено предприятията за
комунални услуги и друг вид бизнес, които изискват големи основни
средства, все още се нуждаят от полуобобществяване. Трябва обаче
да бъдем гъвкави, що се отнася до формите на този полусоциализъм.
Трябва да се възползваме максимално от естествените тенденции на
деня и трябва може би да предпочетем полуавтономни корпорации
пред органи на централното правителство, за които държавните
министри са пряко отговорни.

Аз критикувам доктринерския държавен социализъм, не защото той се
стреми към ангажиране на човешките алтруистични импулси в служба
на обществото или защото той се отдалечава от laissez-faire, или
защото той отнема естествената свобода на човека да печели
милиони, или защото той има кураж за смели експерименти. Аз
аплодирам всички тези неща. Критикувам го. защото той пропуска
значението на това, което действително става: защото той е
фактически малко по-добър от архаичен план за разрешаване на
проблемите отпреди петдесет години, основан на неразбиране на
това, което някой е казал преди сто години. Държавният социализъм
от XIX в. води началото си от Бентам, свободната конкуренция и
т.н. и в някои отношения е по-ясна, в други - смътна версия на
точно същата философия, която е в основата на индивидуализма на
XIX в. И двата слагат ударение на свободата, единият —
отрицателно, за избягване на ограниченията на съществуващата
свобода, другият - положително, за разрушаване на естествения или
придобит монопол. Това са различни реакции на една и съща
интелектуална атмосфера.

2\. След това идвам до критерия за дневния ред, който е особено
подходящ за това, което е спешно и трябва да бъде извършено в
близкото бъдеще. Трябва да се стремим към разграничаване на
дейностите, които са технически обществени, от онези, които са
технически индивидуални. Най-важният дневен ред на държавата се
отнася не до тези дейности, които вече се изпълняват от частни
лица, но до онези функции, които са извън сферата на индивида, до
онези решения, които не се вземат от никого, ако държавата не ги
вземе. Това. което е важно за правителството, е да не върши неща,
които вече се извършват от отделни лица, и да ги върши малко
по-добре или малко по-лошо, но то трябва да прави това. което в
момента не се прави от никого.

В този случай не е моя задача да създавам практически методи.
Следователно се ограничавам да назова някои случаи за това какво
смятам за онези проблеми, за които съм мислил най-дълго време.

Много от най-големите икономически злини на нашето време са
плодовете на риска, неизвестността и невежеството. Именно поради
факта, че индивиди, които са имали късмет в дадена ситуация или
са имали необходимите способности и са могли да се възползват от
неизвестността и невежеството и поради същата причина големият
бизнес често е лотария, възникват големи неравенства по отношение
на богатството; и същите тези фактори са причина за безработицата
или за разочарованието от разумни очаквания в бизнеса и за
понижаване на ефективността и производството. Лек за това може да
се камери извън действията на индивидите: може би дори е в
интерес на индивидите да влошат положението. Смятам, че лек за
тези неща трябва частично да се търси в съзнателния контрол на
паричната единица и кредитирането от страна на централна
институция и отчасти в събирането и разпространяването в широк
мащаб на данни, свързани със състоянието на бизнеса, включително
пълна публичност, чрез закон, ако е необходимо, на всички факти
за бизнеса, за които е полезно да се знае. Тези мерки ще въвлекат
и обществото в извличането на полезна информация чрез подходящ
орган за много от вътрешните особености на частния бизнес и
въпреки това частната инициатива и предприятия ще останат
невредими. Дори ако тези мерки се окажат неефективни, те ще ни
дадат повече знания, отколкото имаме сега, за да направим
следващата стъпка.

Вторият ми пример се отнася до спестяванията и инвестициите.
Смятам, че е необходим координиран акт на разумна преценка, що се
отнася до размера, до който е желателно обществото като цяло да
спестява, до размера, в който тези спестявания ще отиват в
чужбина във формата на чужди инвестиции, и дали сегашната
организация на пазара за инвестиции разпределя спестяванията по
най-производителните национални канали. Не мисля, че тези въпроси
трябва изцяло да бъдат оставени на случайността на частната
преценка и частните печалби, както е понастоящем.

Третият ми пример засяга населението. Дошло е вече времето,
когато всяка страна се нуждае от обмислена национална политика за
това какво население, по-малко или по-голямо от сегашното, би
било най-целесъобразно. И след като създадем тази политика,
трябва да предприемем мерки да я проведем на практика. Може би
по-късно ще дойде времето, когато обществото като цяло трябва да
обърне внимание на вътрешното качество, както и на броя на
бъдещите си членове.

Тези размишления целят възможно подобряване на началното
функциониране на модерния капитализъм чрез посредничеството на
колективното действие. В тях няма нищо, което да е в сериозно
противоречие с това, което ми се струва, че е съществена
характеристика на капитализма, а именно зависимостта от
инстинктите на индивида за правене на пари и за любов към парите
като главен двигател на икономическата машина. Нито пък трябва,
след като съм толкова близо до моята цел, да се отклонявам към
други области. Независимо от това може би е добре да ви напомня в
заключение, че най-яростните спорове и най-дълбоките различия в
мненията вероятно ще възникнат през идните години не около
технически въпроси, където аргументите на всяка страна са главно
икономически, а около тези, които поради липса на по-добри думи,
могат да бъдат наречени психологически или може би морални.

В Европа, или поне в някои части на Европа, но мисля, че не и в
САЩ, съществува скрита реакция, и то широко разпространена, срещу
поставяне на обществото в зависимост от стимулирането и защитата
на мотивите на печелене на пари от индивидите. Не е необходимо
предпочитанието ни да уреждаме своите работи по такъв начин, че
да прибягваме до паричния мотив колкото се може по-рядко, да бъде
изцяло a priori. То трябва да се основава на съпоставяне на опит.
Различните лица според избора си на професия считат, че паричният
мотив играе голяма или малка роля в тяхното ежедневие, докато
историците могат да ни разкажат за други фази на обществена
организация, в които този мотив е изиграл много по-малка роля.
отколкото сега. Повечето религии и философии осъждат, меко
казано, начин на живот, в който основно място заемат
съображенията за лична парична печалба. От друга страна, повечето
хора днес отхвърлят аскетичните идеи и не се съмняват в
действителните преимущества на богатството. За тях е очевидно, че
човек не може да мине без паричния мотив и че с изключение на
известни всепризнати недостатъци този мотив си върши добре
работата. В резултат средният човек отклонява вниманието си от
проблема и няма ясна представа за това какво точно мисли и
чувства по отношение на целия този объркан въпрос.

Объркването на мисълта и чувствата води до объркване на речта.
Много xopa, които наистина се противопоставят на капитализма
като начин на живот, спорят и като че ли му се противопоставят
на основание, че той е неефективен в постигане на собствените си
цели. Обратно, привържениците на капитализма често са неоправдано
консервативни и отхвърлят всякакви реформи в неговите методи,
които биха могли действително да го стабилизират и запазят, от
страх, че те може да се окажат първите стъпки, отдалечаващи ги от
самия капитализъм. Независимо от това може би идва време, когато
ще бъдем по-наясно, когато говорим за капитализма като ефикасен и
неефикасен метод и когато говорим за това, дали той сам по себе
си е желан или не. Що се отнася до мен, мисля, че един разумно
управляван капитализъм вероятно може да стане по-ефективен за
постигане на икономически цели, в сравнение с която и да е
съществуваща алтернативна система: но това само по себе си е в
много отношения крайно спорно. Нашият проблем е да изработим
обществена организация, която ще бъде колкото се може
по-ефикасна, без да накърнява нашите представи за задоволителен
начин на живот.

Следващата стъпка напред трябва да дойде не от политическа
агитация или незрели експерименти, а от мисленето. Трябва да
изясним нашите собствени чувства чрез усилие на мисълта.
Понастоящем нашата симпатия и преценка клонят в различни посоки,
което е болезнено и парализиращо състояние на ума. В областта на
действието реформаторите няма да имат успех, докато не са в
състояние твърдо да преследват ясна и дефинирана цел с интелект и
чувства, които са в хармония. В момента ми се струва, че в света
няма нито една партия, която преследва правилни цели с правилни
методи. Материалната оскъдица осигурява стимул за промяна точно в
ситуация, където има много малко поле за експерименти.
Материалният просперитет премахва стимула, точно когато той може
би има шанс за успех. Европа няма средства, Америка - волята да
предприемат нещо. Нуждаем се от нови убеждения, които естествено
възникват при искреното изучаване на нашите собствени вътрешни
чувства в отношение към външните факти.

[^fn_principles]: Заглавие на съчинението на Алфред Маршал (1842) - ALFRED MARSHALL. The Principes of Economies. L. 1890 (1-во издание)

[^fn_bentham]: Bentham's Manual of Political Economy, published post-humously. in Bowring's edition (1843).

 
