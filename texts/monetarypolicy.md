## Ролята на паричната политика

от Милтън Фридман

сп. "Икономическа мисъл", брой 3, 1995 г.

Превод: Г. Карамочева

оригинал: Friedman, M. The Role of Monetary Policy.- The American
Economic Review, Vol. LVIII, March 1968,

(със съкращения)

Има пълно единомислие, че основните цели на икономическата
политика са високата заетост, стабилните цени и бързият
икономически растеж. По-малко е съгласието по отношение на
тяхната съвместимост, а тези, които ги разглеждат като
несъвместими, спорят за условията, при които те могат и трябва да
се заместват една с друга. Най-малко е единството в мненията за
ролята, която различните инструменти на икономическата политика
могат и трябва да играят за постигането на тези цели.

Темата на изложението ми е за ролята на един от тези инструменти - 
паричната политика. Какъв принос може да има тя и как трябва да
се провежда, за да бъде той най-голям? Възгледите по тези въпроси
са се изменяли в широки граници. В първите изблици на ентусиазъм
от новосъздадената федерална резервна система (ФРС) много
икономисти приписваха относителната стабилност на 20-те години на
способността на ФРС да осъществява "точна настройка", ако
използвам един модерен термин. Широко разпространение получи
убеждението, че е настъпила нова ера, когато напредъкът в
паричната технология е превърнал стопанските цикли в отживелица.
Тези възгледи се споделяха от икономисти и неспециалисти, въпреки
че имаше, разбира се, и някои несъгласни. Голямата депресия
разруши тези наивни представи. Разбиранията отидоха в другата
крайност. Паричната политика била като връв - можеш да я
"затегнеш", за да спреш инфлацията, но не можеш да я "отпуснеш",
за да прекъснеш рецесията. Можеш да заведеш коня до водата, но не
можеш да го накараш да пие. Тази теория, основана на афоризъм,
скоро беше заменена с точния и сложен анализ на Кейнс.

Кейнс предложи едновременно обяснение за предполагаемата
неспособност на паричната политика да спре депресията, нейно
непарично тълкуване и алтернативна политика за борба с нея, които
бяха горещо приети. Ако предпочитанието към ликвидност е
абсолютно или приблизително такова, каквото Кейнс е приемал, че е
вероятно да бъде по време на висока безработица, то чрез
паричната политика не могат да се намалят лихвените проценти. Ако
лихвените проценти влияят слабо върху инвестициите и
потреблението, както Хансен и много други американски
последователи на Кейнс са смятали, ползата от тяхното понижаване
би била малка, дори то да е възможно. Паричната политика беше
двойно прокълната. Твърдеше се, че с нейна помощ не може да се
овладее спадът, предизвикан според тези възгледи от колапса в
инвестициите, или от недостиг на инвестиционни възможности, или
от упорита спестовност. Смяташе се, че съществува алтернатива -
фискалната политика, т.е., че държавните разходи могат да
заместят недостига на частни инвестиции и намаляването на
данъците води до подкопаване на прекомерната спестовност.

Широкото приемане на тези възгледи в средите на икономистите
означаваше, че според всички с изключение на няколко реакционно
настроени от тях за около две десетилетия паричната политика е
превърната в анахронизъм от новата икономическа наука. Парите
бяха без значение. Те имаха единствено второстепенната роля да
поддържат ниски лихвените проценти, за да се ограничават
разходите за лихви в държавния бюджет, да съдействат за
"евтаназията на рентиера" и може би да стимулират в известна
степен инвестициите с оглед да се подпомогнат държавните разходи
за поддържане съвкупното търсене на високо равнище.

След войната тези разбирания доведоха до широко приемане на
политиката на евтини пари. Те претърпяха силен удар, когато тя
започна да се проваля във все повече страни и централните банки
една след друга бяха принудени да се откажат от претенцията, че
могат безкрайно дълго да поддържат "лихвения процент" на ниско
равнище. У нас официалното й отхвърляне стана през 1951 г. със
Споразумението на федералната резервна система и Министерството
на финансите, въпреки че политиката на фиксиране на цените на
държавните облигации не беше официално изоставена до 1953 г.
Стана ясно, че не широко разгласената следвоенна депресия, а
инфлацията, подхранвана от политиката на евтини пари, е проблем
на деня. Така започна да се възражда вярата във възможностите на
паричната политика.

В академичните среди това възраждане беше силно поощрено от
теоретичните разработки, започнати от Хаберлер, но наречени на
името на Пигу, които посочваха източника - главно промените в
богатството, посредством които изменението на реалното количество
пари може да влияе върху съвкупното търсене, дори ако не засяга
лихвените проценти. Тези теоретични разработки не подкопаха
кейнсианския аргумент за неефикасността на традиционните парични
мерки при наличие на абсолютно предпочитание към ликвидност, тъй
като при тях обикновените парични операции се свеждат до проста
замяна на пари с други активи, без да се променя общото
богатство. Но те показваха как измененията в паричната маса,
предизвикани по други начини, могат да влияят върху съвкупните
разходи дори при такива обстоятелства. Още по-важно е, че те
подкопаха възловата кейнсианска теоретична постановка, според
която дори при условията на гъвкави цени е възможно да няма
равновесие при пълна заетост. От този момент безработицата отново
трябваше да се обяснява с негъвкавост и несъвършенства, вместо да
се приема за естествен резултат от добре действащия пазарен
механизъм. 

Възраждането на вярата в могъществото на паричната политика беше
подпомогнато и от преоценката на ролята, която парите са изиграли
през периода 1929-1933 г. Кейнс и повечето икономисти от онова
време са смятали, че Голямата депресия в САЩ е настъпила въпреки
енергичната политика на увеличаване на парите в обръщение,
провеждана от органите на паричното регулиране - те направили
всичко възможно, но то не било достатъчно. Последните изследвания
показаха, че е вярно точно обратното: те са провеждали силно
дефлационна политика. По време на спада в САЩ количеството на
парите е намаляло с една трета. И това е станало не защото е
нямало желаещи да ползват кредити, т.е. не защото конят не е
искал да пие. То е намаляло поради това, че ФРС е наложила или
допуснала рязко свиване на паричната база, тъй като не се е
справила с отговорностите, делегирани й със Закона за федералния
резерв, свързани с осигуряване на ликвидност на банковата
система. Голямата депресия е трагично доказателство за силата на
паричната политика, а не, както Кейнс и много от неговите
съвременници са вярвали - за нейното безсилие.

В САЩ вярата в ефикасността на паричната политика укрепна и от
нарастващото разочарование от фискалната политика, и то не
толкова от нейния потенциал за влияние върху съвкупното търсене,
колкото от практическата и политическата целесъобразност от
използването й. Тъй като се оказа, че разходите реагират бавно и
с големи лагове на опитите да бъдат приспособявани по време на
икономическата активност, акцентът се премести върху данъците.
Тук силно се намесват обаче политически фактори, което не
позволява бързото им приспособяване към предполагаемите
потребности, графично изобразено в месеците след написването на
първия вариант на този доклад. В ерата на електрониката изразът
"точна настройка" поражда силни асоциации, но
има малко общо с това, което е постижимо на практика, и бих
добавил - това няма само лоши страни.

Трудно е да си представим колко радикална е смяната на
професионалните възгледи за ролята на парите. Днес едва ли има
икономист, който да споделя господстващите преди няколко
десетилетия разбирания. Позволете ми да дам няколко примера.

...

Изследването "Преглед на съвременния икономикс", издадено през
1948 г.  под редакцията Х.Елис, е "официален" опит да се
систематизира състоянието на икономическата мисъл от този период.
В своята статия Артър Смитис пише: "Аз смятам, че по отношение на
компенсиращите мерки фискалната политика трябва да понесе
основния товар на регулирането. Нейният главен конкурент -
паричната политика, изглежда е дисквалифициран по институционални
причини. По всичко личи, че страната дългосрочно се е обвързала с
политиката на ниски лихвени проценти."

Тези цитати подсказват духа на професионалното мислене отпреди
две десетилетия. Ако желаете да продължите това непретенциозно
изследване, препоръчвам ви да сравните разделите за парите, стига
да намерите такива, в учебниците по икономикс, публикувани в
първите следвоенни години, с дългите изложения на тази тема в
днешните, дори или особено, когато те са различни издания на един
и същ учебник.

Оттогава махалото отиде далеч и ако не се е върнало на
положението от края на 20-те години, то поне е по-близо до него,
отколкото беше към 1945 г. Разбира се, има много различия между
тогавашните и днешните разбирания и то не толкова по въпроса за
ефикасността на паричната политика, колкото за ролята, която й
беше определена, и за критериите, в съответствие с които според
икономистите тя трябва да бъде насочвана. Навремето основните
цели, които са се поставяли на паричната политика, са били
поддържане на ценова стабилност и запазване на златния стандарт,
а основните критерии за провеждането й - състоянието на "паричния
пазар", равнището на "спекулацията" и движението на златото. Днес
главно значение се придава на постигането на пълна заетост, като
предотвратяването на инфлацията, макар и да остава, е определено
като второстепенна цел. Има големи различия в мненията за
критериите за политиката, които варират от подчертаване на
първостепенното значение на състоянието на паричния пазар,
лихвените проценти и количеството пари до убеждението, че
непосредствен критерий за политиката трябва да бъде състоянието
на заетостта.

Въпреки това подчертавам сходството между днешните и
преобладаващите в края на 20-те години възгледи, тъй като се
страхувам, че днес, както и тогава, махалото може да се е
отклонило прекалено далеч, че днес, както и тогава, има опасност
на паричната политика да се определя по-голяма роля, отколкото тя
може да изпълни, да й се поставят непостижими цели и така да й се
попречи да осъществи това, на което е способна. 

Ето защо, колкото и да не съм свикнал да омаловажавам значението
на парите, на първо място ще изтъкна какво паричната политика не
може да изпълни. След това ще се опитам да опиша какво и как е в
състояние да постигне най-добре при сегашното състояние на нашите
знания или незнание.

### I. Какво не може да постигне паричната политика?

От безкрайния свят на отрицанието избрах за обсъждане две от
ограниченията на паричната политика, съгласно които тя не може да
се използва, освен за много кратки периоди, за фиксиране на: 1)
лихвените проценти; 2) нормата на безработицата. Избирам тях, тъй
като, противно на общоприетото мнение, те съответстват на двете
главни - непостижими задачи, които е вероятно да бъдат поставяни
на паричната политика, а и защото един и същ в основата си
теоретичен анализ обхваща и двете.

#### Фиксиране на лихвените проценти

Историческият опит вече е убедил много от вас във верността на
първото положение. Както посочих по-рано, провалът на политиката
на евтини пари беше главна причина за реакцията срещу опростеното
кейнсианство. В САЩ тя намери израз в широкото признаване, че
военновременното и следвоенното фиксиране на цените на държавните
облигации е грешка, а изоставянето на тази политика - желателна и
неизбежна стъпка, без катастрофалните последици, така щедро
предричани навремето. 

Това ограничение за паричната политика произтича от една често
неразбирана особеност на връзката между парите и лихвените
проценти. Да допуснем, че ФРС реши да поддържа ниски лихвени
проценти. По какъв начин тя ще се стреми да осъществи това? Като
купува ценни книжа, в резултат от което се повишават техните цени
и намалява доходността им. Този процес се съпровожда с
увеличаване обема на резервите, с които разполагат банките, а
следователно и на банковите кредити, и в крайна сметка на общото
количество пари. Ето защо финансовата общност и централните банки
в частност смятат, че нарастването на паричната маса води до
намаляване на лихвените проценти. В съзнанието ми изплува една
отрицателно наклонена крива на предпочитанието към ликвидност.
Как могат да се подтикнат хората да държат повече пари? Само като
се намалят лихвените проценти.

До определен момент и едните, и другите не грешат. Първоначалният
ефект от повишаване темпа на растеж на паричната маса е, че за
известно време лихвените проценти са по-ниски, отколкото биха
били иначе. Но това не е краят, а само началото на процеса.
По-бързият темп на увеличаване на паричната маса ще стимулира
разходите чрез влиянието, което по-ниските пазарни лихвени
проценти оказват както върху инвестициите, така и върху
останалите разходи, а оттам и върху относителната цена на
по-голямата от желаната парична наличност. Но разходите на един
са доход на друг. Повишаването на дохода ще измести нагоре
кривата на предпочитанието към ликвидност и търсенето на заеми;
то може да доведе и до повишаване на цените, което ще намали
реалния обем на паричната маса. Тези три ефекта сравнително бързо, 
например за по-малко от година, ще обезсилят първоначалния
натиск към понижаване на лихвените проценти. В резултат от
едновременното им действие след малко по-дълъг интервал от време,
например - година-две, лихвените проценти ще се върнат на
равнището, което иначе биха имали. Нещо повече, при
съществуващата тенденция на свръхреагиране в икономиката е доста
вероятно временно лихвените проценти да надвишат това равнище,
задвижвайки процес на циклично приспособяване.

Четвъртият ефект, ако и когато се задейства, ще отиде още
по-нататък и тогава по-високият темп на парична експанзия
определено ще съответства на по-високи, а не на по-ниски лихвени
проценти, които иначе биха преобладавали. Да допуснем, че
по-високият темп на растеж на паричната маса е предизвикал
повишаване на цените, а хората очакват, че те ще продължават да
растат. Кредитополучателите ще са готови да платят, а кредиторите
ще изискват по-високи лихвени проценти, както Ървинг Фишер е
посочил още преди десетилетия. Този ефект на ценовите очаквания
бавно се развива и бавно изчезва. Фишер е определил, че се
изискват няколко десетилетия за пълно приспособяване и по-новите
изследвания потвърждават неговата оценка.

Тези последващи ефекти обясняват защо всеки опит да се задържат
лихвените проценти на ниско равнище е принуждавал паричните
власти да се ангажират с все по-големи покупки на открития
паричен пазар. Те обясняват и това защо исторически високите и
растящи [номинални] лихвени проценти се свързват с бърз растеж на
паричната маса, както в Бразилия и Чили или в САЩ. Практиката
показва, че ниските лихвени проценти са показател за "затегната"
парична политика в смисъл, че паричната маса е нараствала бавно,
а високите лихвени проценти - за "разхлабена", т. е. количеството
на парите е нараснало бързо. Общо взето, реалните факти доказват
точно обратното на онова, което финансовата общност и
академичните учени приемат за вярно.

Парадоксът е в това, че органите на паричното регулиране могат да
постигнат ниски [номинални] лихвени проценти, но за тази цел
трябва да започнат като че ли от обратната посока - обвързвайки
се с дефлационна политика. Аналогично, те могат да осигурят
високи номинални лихвени проценти като се ангажират с инфлационна
политика и приемат временно движение на лихвените проценти в
противоположна посока.

Тези обстоятелства обясняват защо чрез паричната политика не
могат да се фиксират лихвените проценти, а също и защо те са
много неточен показател за това дали паричната политика е
"затегната" или "разхлабена". За да се определи последното, е
далеч по-добре да се наблюдава темпът на растеж на паричната
маса[^fn_pari_predlagane].

[^fn_pari_predlagane]: Това е в известна степен емпиричен, a не
теоретичен извод. По принцип това дали политиката е "затегната"
или "разхлабена" зависи от темпа на изменение па предлаганото
количество пари, сравнен с темпа на изменение на търсеното
количество пари, изключвайки влиянието, което има върху търсенето
самата парична политика. Практиката показва обаче, че търсенето е
много стабилно и ако изключим влиянието на самата парична
политика, е достатъчно да разглеждаме само предлагането.

#### Заетостта като критерий за политиката

Второто ограничение за паричната политика, което искам да
разгледам, е в още по-голямо противоречие с характера на
сегашните разбирания. Широко се приема, че паричната експанзия
стимулира заетостта, а паричната рестрикция я задържа. Тогава
защо да не се приеме целеви показател за заетостта или
безработицата, например 3% безработица, и да се провежда
"затегната" политика, когато тя е по-ниска, и "разхлабена",
когато тя е по-висока, като по този начин се фиксира
безработицата, например на 3%? Причината, поради която не може да
се постигне това, е същата както и при лихвените проценти - 
разликата между незабавните и отложените последици от такава
политика.

Благодарение на Уиксел всички познаваме понятието "естествен"
лихвен процент и възможността той да се различава от "пазарния".
Предшестващият анализ на лихвените проценти може доста точно да
се преведе на езика на Уиксел. Пазарният лихвен процент може да
се свали под естествения само чрез инфлация, а да се направи
по-висок от него - само чрез дефлация. Към анализа на Уиксел
добавяме само един детайл - фишеровото разграничение на номинален
и реален лихвен процент. Да допуснем, че за известно време
номиналният пазарен лихвен процент се задържа под естествения
чрез инфлация. Това от своя страна ще доведе до повишаване на
номиналния лихвен процент, след като широко се разпространят
инфлационните очаквания, и ще се изисква все по-голяма инфлация
за да се ограничава растежът на пазарния лихвен процент.
Аналогично, поради ефекта на Фишер ще се изисква не просто
дефлация, а все по-силна дефлация, за да се поддържа пазарният
лихвен процент над първоначалния "естествен".

Този анализ е приложим и към трудовия пазар. Във всеки момент има
определено равнище на безработица, което съответства на
равновесната структура на реалната работна заплата. При такова
равнище на безработица има тенденция реалната работна заплата да
нараства средно с "нормален" дългосрочен темп, т.е. темп, който
може да се поддържа за неопределено време при условие, че
натрупването на капитала, развитието на технологията и др. не се
отклоняват от дългосрочния тренд. По-ниското равнище на
безработица е показател, че има свръхтърсене на труд, което ще
породи натиск към покачване на реалната работна заплата.
По-високото равнище на безработица показва, че има
свръхпредлагане на труд, което ще създава натиск към намаляване
на реалната работна заплата. С други думи, "естествената" норма
на безработица е тази, която би се извеждала от Валрасовата
система от уравнения на общото равновесие при условие, че в тях
са заложени фактическите структурни характеристики на трудовите и
стоковите пазари, вкл. пазарните несъвършенства, стохастичните
колебания на търсенето и предлагането, разходите за събиране на
информация за свободните работни места и предлагането на труд,
разходите за мобилността и т.н.

Ще забележите, че между тази теза и прочутата крива на Филипс има
голяма прилика. Тя не е случайна. Анализът на Филипс на
зависимостта между безработицата и изменението на работните
заплати с основание се разглежда като важен и оригинален принос в
теорията. За съжаление той има един съществен недостатък - в него
не се прави разлика между номинална и реална работна заплата,
също както и в анализа на Уиксел не се прави разлика между
номинален и реален лихвен процент. Филипс е написал своята статия
за един свят, в който всички очакват, че номиналните цени ще са
стабилни, и тези очаквания не се променят каквото и да става с
фактическите цени и заплати. Да допуснем обратното, че всички
очакват цените да се повишават с повече от 75% годишно, каквито
например бяха очакванията на бразилците преди няколко години.
Заплатите трябва просто да се повишават със същия процент, за да
не се променят реално. Свръхпредлагането на труд ще намери израз
в по-бавното от очакваното нарастване на цените повишаване на
номиналните заплати, а не в абсолютно намаляване на заплатите.
След като Бразилия предприе политика за сдържане на
растежа на цените и успя да го сведе то 45% годишно, първоначално
имаше рязко увеличаване на безработицата, защото под влияние на
по-ранните очаквания заплатите, макар и по-бавно отпреди,
продължиха да се повишават, изпреварвайки новия темп на
нарастване на цените. Този реален резултат, който може да се
очаква, е вероятно да съпътства всеки опит да се понижи нормата
на инфлацията под очакваното от всички равнище[^fn_filips].

[^fn_filips]:Когато при извеждането на кривата на Филипс се използва
процентното изменение на номиналните работни заплати, може да се
очаква, че кривата ще бъде сравнително стабилна и ясно изразена
за всеки период, в който средният темп на изменение на цените и
следователно очакваният темп е бил сравнително стабилен. В такива
периоди номиналните и реалните работни заплати се движат в една
и съща посока. Кривите, изчислени за различни периоди или страни,
за всички, от които това условие е спазено, ще се различават по
равнището си, което ще зависи от това какъв е бил средният теми
на изменение на цените. Колкото е по-висок средният темп на
изменение на цените, толкова по-високо ще бъде разположена
кривата. За периоди и страни, в които има значителни колебания в
темпа на изменение на цените, кривата на Филипс няма да е ясно
изразена. Мисля, че тези изводи доста добре се потвърждават от
резултатите, получени от икономистите, които са изследвали
емпирично кривите на Филипс. Ако преформулираме анализа на
Филипс, използвайки процентното изменение на реалните заплати и
още по-точно на очакваните реални заплати, всичко отива на
мястото си. Ето защо тези, които изучават реалните криви на
Филипс, смятат, че е полезно да се включи процентът на изменение
на цените като независима променлива.

За да не бъда разбран неправилно, позволете ми да подчертая, че
като използвам понятието "естествена" норма на безработица, не се
опитвам да твърдя, че тя не може да се изменя. Обратно, много от
пазарните условия, които определят нейното равнище, са създадени
от хората и политиката. В САЩ например минималната работна
заплата, законите на Уолш-Хили и Дейвис-Бейкън, силата на
профсъюзите правят естествената норма на безработица по-висока,
отколкото би била иначе. Подобряването на системата за смяната на
работата, на информацията за свободните работни места и
предлагането на труд, както и други подобни ще намалява
естествената норма на безработица. Използвам термина "естествена"
по същата причина, по която го е използвал и Уиксел, за да се
опитам да разделя реалните от паричните сили.

Да допуснем, че паричните власти искат да фиксират "пазарната"
норма на безработица на по-ниско от "естественото" равнище. За
по-голяма конкретност да приемем, че целевият показател е 3%, а
"естествената" норма е по-висока от 3%. Нека по-нататък да
допуснем, че в началния период цените са стабилни, а
безработицата е по-висока от 3%. Затова паричните власти
увеличават темпа на растеж на паричната маса. Това би била
експанзивна политика. Тя ще доведе първоначално до намаляване на
лихвените проценти, защото номиналната парична наличност ще стане
по-голяма от тази, която хората желаят да държат,
и по този и други начини ще стимулира разходите. Доходът и
разходите ще започнат да растат.

В началото по-голямата или основната част от растежа на дохода ще
се дължи на растеж на производството и заетостта, а не на цените.
Хората са очаквали ценова стабилност и на тази основа за известен
период в бъдещето са били определени цените и заплатите. Изисква
се време, за да се приспособят те към новото състояние на
търсенето. В отговор на първоначалното нарастване на съвкупното
търсене производителите ще увеличат производството, работниците
ще работят повече часове, а безработните ще заемат работните
места, които сега се предлагат при предишните номинални заплати.
Дотук всичко отговаря на традиционната доктрина.

Но то описва само първоначалните ефекти. Тъй като обикновено
цените на крайните продукти реагират по-бързо на неочаквани
изменения в номиналното търсене, отколкото цените на
производствените фактори, реалните работни заплати спадат,
въпреки че очакваните реални заплати се повишават, защото
работниците сравняват предлаганите им заплати с по-ранното
равнище на цените. Именно едновременното намаляване ех post на
реалната работна заплата за работодателите и нейното повишаване
ех ante за работниците е довело до урвеличаване на заетостта. Но
намаляването на реалната заплата ех post скоро се отразява на
очакванията. Работниците започват да осъзнават, че цените на
нещата, които купуват, растат и изискват по-високи номинални
заплати в бъдеще. "Пазарната" норма на безработица е по-ниска от
"естествената". Има свръхтърсене на труд, така че реалните
заплати ще се повишат до своето първоначално равнище.

Въпреки че паричната маса продължава да нараства с по-висок темп,
повишаването на реалната работна заплата ще спре намаляването на
безработицата, след което тя ще започне да се увеличава и да се
връща към първоначалното си равнище. За да задържи безработицата
на целевите 3%, органите на паричното регулиране ще трябва да
повишат още повече растежа на паричната маса. Както и в случая с
лихвените проценти, "пазарната" норма на безработицата може да се
задържа под "естествената" само чрез инфлация. И то само с
ускоряваща се инфлация. Обратно, ако беше избрана по-висока от
естествената норма на безработица, би имало дефлация и
ускоряваща се дефлация.

А какво би станало, ако органите на паричното регулиране приемеха
"естествената" норма на безработицата или на лихвения процент за
цел на политиката? Един от проблемите е, че те няма откъде да
знаят колко е тази "естествена" норма. За съжаление все още не е
измислен метод за точно и лесно определяне на естествената норма
на безработицата или лихвения процент. А и самата "естествена"
норма се изменя от вpeмe на време. Но основният проблем е, че
дори властите да знаеха колко е "естествената" норма, и да се
опитваха да "привържат" към нея пазарната, те не биха могли да
следват постоянна политика. "Пазарната" норма ще се отклонява от
"естествената" по ред причини, различни от паричната политика.
Ако те реагират на тези отклонения, ще задвижат по-дълготрайни
последици, които ще направят растежа на паричната маса зависим от
правилото на политиката, фактическият растеж на паричната маса ще
има съвсем случаен ход, блъскан насам-натам от силите, които
предизвикват временните отклонения на пазарната от естествената
норма.

Същият извод, формулиран по друг начин, е - има възможност само
за временен избор между безработицата и инфлацията, няма
постоянен. Временната им заменяемост произтича не от самата
инфлация, а от непредвидената инфлация, което като правило
означава повишаващ се темп на инфлацията. Широко разпространеното
убеждение, че заменяемостта им има постоянен характер, е една
по-сложна разновидност на объркването на "високо" с "повишаващо
се", което всички разпознаваме в по-простите му форми.
Повишаващата се норма на инфлация може да намали безработицата, а
не високата норма.

Но ще попитате, колко дълго е временното? Докато за лихвените
проценти разполагаме с определени систематизирани данни за това,
колко време е необходимо, за да се прояви действието на всеки
един от различните ефекти, за безработицата няма такива. Мога
само да споделя собствената си оценка, основана на известно
изследване на историческите факти, че първоначалният ефект на
по-високата и непредвидена инфлация е с продължителност от две до
пет години. След това той започва да затихва, а пълното
приспособяване към новата норма на инфлация изисква
приблизително същото време, за безработицата, както и за
лихвените проценти - около две десетилетия. Позволете ми да
направя една уговорка както за лихвените проценти, така и за
безработицата. Тези оценки се отнасят за промени в нормата на
инфлация, сравними по величина с тези, които са наблюдавани в
САЩ. Процесът на приспособяване значително се ускорява при
по-големи изменения като тези в страните от Южна Америка.

Общият извод, формулиран по още по-различен начин, е, че
паричните власти имат контрол над номиналните величини и пряко,
върху обема на собствените си пасиви. По принцип те могат да
използват този контрол за фиксиране на номиналните величини -
даден валутен курс, равнището на цените, номиналното равнище на
националния доход, количеството на парите, измерени с един или
друг агрегат, или на темпа на изменение на номиналните величини -
темпът на инфлация или дефлация, темпът на растеж или
намаляване на номиналния национален доход или на количеството
пари. Те не могат да използват своя контрол над номиналните
величини, за да фиксират реалните - реалния лихвен
процент, нормата на безработица, равнището на националния доход,
количеството пари, темпът на растеж на реалния национален доход
или на реалното количество пари.

### II. Какво може да се постигне с паричната политика? 

Паричната, политика  не може да фиксира на предварително
определено равнище тези реални величини. Но тя може да има и
реално оказва важно влияние върху тях. Едното в никой случай не
противоречи на другото.

Моите изследвания върху историята на парите ме карат да ценя
високо една често цитирана, обругавана и неразбирана забележка на
Джон Стюарт Мил. "В икономиката..., пише той, няма друго по
своята същност по-незначително нещо от парите, като изключим
свойството им да бъдат средство за пестене на време и труд. Те
са машина за бързо и удобно правене на онова, което би могло да
се направи без тях, макар и по-бавно и по-трудно; те, като много
други машини, проявяват своето независимо и различно влияние
едва когато се развалят."

Истина е, че парите са само една машина, но те са изключително
ефективна машина. Без тях би бил еднакво невъзможен поразителният
растеж на производството и жизненото равнище, постигнат през
последните две столетия, както и без другите чудесни машини, с
които е осеяна страната ни. Те просто ни позволяват да правим
по-ефективно, онова, което в основната си част би могло да се
направи и без тях с далеч по-високи разходи на труд.

Но паричната машина има едно свойство, което другите нямат. Тъй
като е всепроникваща, когато се повреди, тя спъва работата на
всички останали машини. Голямата депресия е най-драматичният, но
не и единственият пример. Всеки друг голям спад на производството
у нас с бил предизвикан или силно изострен от разстройство в
паричната сфера. Всяка голяма инфлация е породена от парична
експанзия - главно за покриване на основните военни потребности,
които са принуждавали с увеличаване на парите да се допълва
явното данъчно облагане.

Първият и най-важен урок за възможностите на паричната политика,
който историята ни преподава, е, че тя може да не допусне парите
да се превръщат в главен източник на икономически смущения.
Функцията - "избягвай големите грешки", на пръв поглед изглежда
пасивна. И това частично е така. Но Голямата депресия е могла и
да не се случи -ако това би станало - най-малкото да не е толкова
дълбока, ако паричните власти не бяха допуснали грешки или ако
като в предишните парични системи нямаше централен орган,
способен да прави грешки, като тези, които ФРС е направила. И ако
се върнем към положението в нашата страна, последните няколко
години биха били по-стабилни и по-плодотворни икономически, ако
ФРС избягваше драстичните и резки изменения в посоката,
първоначално увеличавайки паричното предлагане с прекалено висок
темп, след това в началото на 1966 г., натисквайки излишно силно
спирачките, и после в края на 1966 г., отново обръщайки посоката
и подновявайки експанзията най-малкото до края на ноември 1967 г.
с темп, който не би могъл да се поддържа дълго, без да доведе до
осезаема инфлация.

Паричната политика не би станала по-малко важна, дори ако
приемем, че нейната функция да не допуска парите да стават
основен източник на икономически смущения е напълно пасивна. На
практика обаче това не е точно така. Паричната машина се е
разваляла дори тогава, когато е нямало централен орган с
пълномощията, които има в наши дни ФРС. В САЩ пример за това са
банковите паники през 1907 г. и някои по-ранни години. Затова
органите на паричното регулиране имат и важната активна функция
да предлагат подобрения в машината, които да намаляват
вероятността от повреди и да използват пълномощията си, за да
поддържат машината в добро състояние.

Второто нещо, което паричната политика може да постигне, е
осигуряването на стабилна основа на икономиката или добро
смазване на машината, ако продължим с аналогията на Мил.
Изпълнението на първата цел ще допринесе за осъществяването и на
тази задача, но се изисква и нещо повече. Нашата икономическа
система ще действа най-добре, ако производителите и
потребителите, работодателите и работниците са сигурни, че
бъдещото средно равнище на цените може да се прогнозира, като е
за предпочитане то да бъде много стабилно. При всеки възможен
институционален ред и със сигурност при сега съществуващия в САЩ
има само ограничена гъвкавост на цените и заплатите. Трябва да
запазим тази гъвкавост, за да можем да постигаме измененията в
относителните цени и заплатите, необходими за приспособяване към
динамичните изменения на вкусовете и технологията. Не трябва да
се отказваме от нея само за да постигнем изменения в абсолютното
равнище на цените, които нямат никаква икономическа функция.

В миналото златният стандарт беше този, който създаваше сигурност
за бъдещата парична стабилност. В своя разцвет той изпълняваше
тази функция сравнително добре. Очевидно е, че за него това вече
е невъзможно, тъй като едва ли има страна в света, която да е
готова да позволи на златния стандарт неограничено да властва, а
и няма убедителна причина да не е така. Органите на паричното
регулиране биха могли да действат като заместител на златния
стандарт, ако фиксират валутния курс и постигат това единствено
като изменят паричната маса в съответствие с потоците в платежния
баланс, без да "стерилизират" излишъците или дефицитите и да
използват явни или прикрити форми на валутен контрол или
изменения на митата и квотите. Макар много ръководители на
централни банки да правят изказвания в този дух, малко са тези,
готови да следват посочения курс и отново няма убедителна
причина, това да не е така. Такава политика би изложила всяка
страна вместо на произвола на безличния и автоматичен златен
стандарт, на политиката - съзнателна или случайна, на органите на
паричното регулиране в другите страни.

В днешния свят паричната политика може да осигури стабилна основа
на икономиката само ако съзнателно се впрегнат нейните сили за
постигането на тази цел. По-късно ще се спра на въпроса как може
да се направи това.

Накрая, паричната политика може да допринесе за изглаждане на
нарушения в хода на икономическото развитие, предизвикани от
други източници. Ако има вековно оживление, каквото се наблюдава
през следвоенния период според защитниците на тезата за вековната
стагнация, то по принцип паричната политика би могла да помогне
за неговото сдържане чрез по-бавен растеж на паричната маса,
отколкото в друг случай би бил желателен. Ако, както е сега,
експлозивният федерален бюджет създава опасност от безпрецедентни
бюджетни дефицити, паричната политика би могла да държи под
контрол инфлацията, като допуска по-бавен растеж на паричната
маса, отколкото иначе би бил желателен. Това ще означава, че
временно лихвените проценти ще са по-високи, отколкото биха били
в друг случай, за да се позволи на правителството да замени
сумите, които са му необходими за финансиране на даден дефицит.
Но като предотвратява ускоряването на инфлацията, това също може
да означава, че в дългосрочен период както цените, така и
номиналните лихвени проценти ще бъдат по-ниски. Ако краят на
някоя голяма война открива възможности за пренасочване ресурсите
от военното към гражданското производство, паричната политика би
могла да облекчи този преход чрез по-висок темп на растеж на
паричната маса, отколкото в друг случай би бил желателен, въпреки
че опитът не ни дава много основания да се надяваме, че това може
да се направи, без да се отива прекалено далеч.

Поставих този момент на последно място, формулирах го с ред
уговорки и го свързах с големи икономически неравновесия, тъй
като съм убеден, че потенциалът на паричната политика за
противодействие на други източници, създаващи нестабилност,
е далеч по-малък, отколкото обикновено се смята. Просто ние
нямаме достатъчно знания, за да разпознаваме по-малките
неравновесия в момента на тяхното възникване, нито сме в
състояние да предвидим с някаква точност техните последици или
паричната политика, която е необходима, за да се коригират те. Не
знаем достатъчно, за да постигнем декларираните цели чрез фини
или дори сравнително груби изменения в паричната и фискалната
политика. В тази област е вероятно най-доброто да е враг на
доброто. Опитът подсказва, че е благоразумно паричната политика да
се използва за изглаждане само на такива икономически нарушения,
които са "ясна и непосредствена опасност".

### III. Как трябва да се провежда паричната политика?

Как да се провежда паричната политика, за да допринася за
постигането на нашите цели, което е по нейните възможности?
Безспорно това не е мястото за излагане на подробна "Програма за
парична стабилност", ако използвам заглавието на книгата, в която
съм се опитал да направя това. Тук ще се спра само на две основни
изисквания към паричната политика, които следват сравнително
пряко от предшестващото изложение.

Първото изискване е органите, провеждащи паричната политика, да
се насочват към променливите, които могат да контролират, а не
към онези, които не могат. Ако, както често са правили, те
приемат за непосредствен критерий на политиката лихвените
проценти или текущата норма на безработицата, те ще бъдат като
космически кораб, насочен към погрешна звезда. Колкото
чувствителни и съвършени да са уредите за управление, корабът ще
се движи в неправилна посока. Така е и с органите, отговорни за
паричната политика. От различните променливи, които са под техен
контрол, най-подходящи ориентири на политиката са валутният курс,
равнището на цените, определено с някой от индексите, или някой
паричен агрегат - налични пари плюс депозити до поискване или
този агрегат плюс срочните депозити, или още по-широк агрегат.

Специално за САЩ не е желателно да се използва валутният курс.
Вероятно би заслужавало да се изисква по-голямата част от
икономиката дa се приспособява към онази малка част от нея,
включена във външната търговия, ако това би ни предпазило от
своеволия в паричната сфера, както е при истинския златен
стандарт. Но едва ли има смисъл да се прави това, само за да се
нагодим към средната от паричните политики, провеждани в
останалия свят. Далеч по-добре е да се остави пазарът чрез
плаващите валутни курсове да приспособява към световните условия
петте процента от ресурсите ни, включени в международната
търговия, и да се запази паричната политика за подпомагане на
ефективното използване на останалите 95%.

Безспорно само по себе си равнището на цените е най-важният от
трите, изброени по-горе ориентири на политиката. При други равни
условия това би била най-добрата алтернатива, както много
изтъкнати икономисти са посочвали в миналото. Но другите условия
не са равни. Връзката между предприеманите мерки от паричните
органи и равнището на цените, въпреки че без съмнение съществува,
не е така пряка както връзката между мерките на паричната
политика и някой от паричните агрегати. Освен това мерките на
паричната политика влияят по-бавно върху равнището на цените,
отколкото върху паричните агрегати, а както времевият лаг, така и
величината на ефекта се изменят според обстоятелствата. Затова не
можем да предвидим с точност какъв ефект ще има определена мярка
на паричната политика върху равнището на цените, и което е също
важно, кога ще се прояви този ефект. Ето защо, ако се опитваме
пряко да контролираме равнището на цените, е вероятно да
превърнем самата парична политика в източник на икономически
нарушения поради фалстартовете и фалстоповете. Вероятно с
напредъка на нашите познания за паричните явления положението ще
се променя. Но при сегашното равнище на нашите знания по-дългият
път към постигането на целите е по-сигурен. Затова аз съм убеден,
че засега паричните агрегати са най-добрият непосредствен
ориентир или критерий за паричната политика и мисля, че не е
толкова важно кой точно агрегат се избира, колкото това да се
избере някой.

Второто изискване към паричната политика е да се избягват
острите завои. В миналото органите, провеждащи паричната
политика, понякога са избирали грешна посока, както в случая с
Голямата депресия, който вече посочих. По-често те са избирали
правилната посока, но прекалено късно, или са правили грешката да
отиват прекалено далеч. Прекалено късно и прекалено много е била
обичайната практика. Например в началото на 1966 г. беше правилно
ФРС да се насочи в по-малко експанзионистична посока, въпреки че
това трябваше да се направи най-малко година по-рано. Но след
като тръгна, отиде твърде далеч, създавайки най-рязкото изменение
в темпа на растеж на паричната маса в следвоенния период. И
отново, след като беше отишла прекалено далеч, обръщането на
курса в края на 1966 г. беше правилната политика. Но тя пак отиде
прекалено далеч, не само възстановявайки, но и надхвърляйки
предишния прекалено висок темп на растеж на паричната маса. И
този случай не е изключение. Нееднократно това е бил следвоенният
курс - през 1919 и 1920, 1937 и 1938, 1953 и 1954, 1959 и 1960
години.

Причината за склонността към свръхреагиране е ясна - органите на
паричната политика не отчитат разликата във времето между
действията и техния последващ ефект върху икономиката. Те
обикновено определят своите действия, изхождайки от днешните
условия, но те ще повлияят върху икономиката само след 6 и 9, или
12, или 15 месеца. Това ги кара според случая да натискат
прекалено силно спирачките или газта.

Моята препоръка е все същата - органите, провеждащи паричната
политика, могат да избягнат такива залитания, ако официално
приемат политика на поддържане на постоянен темп на растеж на
определен паричен агрегат. Конкретният темп на растеж, както и
конкретният паричен агрегат не са толкова важни, колкото самото
приемане на някой обявен и известен темп на растеж. Посочвал съм,
че той трябва да е такъв, че да осигури приблизителна стабилност
на равнището на цените на крайните продукти, което по моя оценка
изисква около 3 до 5% растеж на наличните пари плюс всички
депозити в търговските банки и малко по-нисък процент за
наличните пари плюс само депозитите до поискване. Но би било за
предпочитане да има постоянен процент на растеж, който, средно
взето, ще доведе до умерена инфлация или умерена дефлация,
отколкото да страдаме от големи и произволни колебания, като
тези, които преживяхме.

Ако не се приеме такава обществено оповестена политика на
стабилен растеж на паричната маса, би било съществен напредък,
ако се следва самоотвержената политика на избягване на големите
завои, фактите показват, че в САЩ, а и в останалите страни,
периодите на относителна стабилност на растежа на паричната маса
са и периоди на относителна икономическа стабилност. Периодите, в
които е имало големи колебания в темпа на растеж на паричната
маса, са и периоди на големи колебания в икономическата
активност.

Възприемайки политика на стабилност и следвайки я, централните
банки могат да допринесат за постигане на икономическа
стабилност. Като приема курса на постоянен, но умерен растеж на
количеството на парите, те ще имат съществен принос за
предотвратяване на инфлацията или дефлацията на цените. Други
сили все така ще влияят върху икономиката, ще изискват промяна и
приспособяване и ще разстройват гладкия й ход. Но стабилният
растеж на паричната маса ще осигури благоприятен икономически
климат за ефективното действие на онези основни икономически сили
на предприемчивост, изобретателност, откривателство, усърден труд
и спестовност, които са истинските двигатели на икономическия
растеж. Това е най-многото, което бихме могли да изискваме от
паричната политика при сегашното състояние на нашите познания, а
то никак не е малко и безспорно имаме възможност да го постигнем.




