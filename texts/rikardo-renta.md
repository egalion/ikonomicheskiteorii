## Дейвид Рикардо за рентата.

Из "За принципите на политическата икономия и данъчното
облагане". Дейвид Рикардо. Партиздат.  София 1981.  Превел от английски -
Георги Георгиев.

### Глава 11. За рентата

стр. 74-88

Остава обаче да разгледаме дали присвояването на земята и
обусловеното от него създаване на рента ще предизвиква някакво
изменение в относителната стойност на стоките независимо от
количеството труд, необходим за тяхното производство.  За да
разберем тази страна на проблема, трябва да изследваме
природата на рентата и законите, които регулират нейното
повишаване или снижаване.  

Рентата е онзи дял от продукта на земята, който се плаща на
земевладелеца за използването на първичните и неразрушими сили
на почвата.  Но тя често бива смесвана с лихвата и печалбата от
капитала и в обикновения език този термин се употребява за
всичко, което един фермер плаща ежегодно на земевладелеца.  Ако
от две съседни ферми с еднакви размери и еднакво естествено
плодородие едната има всичките удобства на стопански сгради и
освен това е добре дренирана и наторена и изгодно разделена с
плетове, огради и стени, докато другата няма нито едно от тези
предимства, за ползването на първата би се плащало, естествено,
по-голямо възнаграждение, отколкото за ползването на втората;
но и в двата случая това възнаграждение би се наричало рента. 
Очевидно е обаче, че само част от парите, които трябва да се
плащат ежегодно за подобрената ферма, би се давала за
първичните и неразрушими сили на почвата; другата част би се
плащала за ползването на капитала, който е бил употребен за
подобряване качеството на земята и за построяване на сградите,
необходими за съхраняване и запазване на продуктите.

Адам Смит говори понякога за рента в строгия смисъл, в който аз
желая да я огранича, но по-често в обикновения смисъл, в който
този термин се употребява най-вече.  Той ни разказва, че
търсенето на дървен материал и обусловената от него висока цена
на този материал в по-южните страни на Европа са били причина в
Норвегия да се плаща рента за горите, които преди не са давали
рента.  Не е ли обаче очевидно, че лицето, което е плащало
това, което той нарича рента, я е плащало като възнаграждение
за ценната стока, която се е намирала тогава на земята, и че то
фактически се е обезценявало с печалбата от продажбата на
дървения материал?  Наистина ако след като гората бъде
изсечена, на земевладелеца се плаща някакво възнаграждение за
това, че земята се използва за отглеждане на гора или на
някакъв друг продукт с оглед на бъдещото му търсене, подобно
възнаграждение основателно би могло да се нарече рента, защото
би се плащало за производителната сила на земята.  Но в случая,
за който говори Адам Смит, възнаграждението се е плащало за
правото на изсичане на гората и продаване на дървения материал,
а не за правото на отглеждане на гората.  Той говори също за
рента от каменовъглени мини и от каменни кариери, за която важи
същата бележка — че възнаграждението, което се дава за мината
или кариерата, се плаща за стойността на каменните въглища или
камъните, които могат да бъдат изнесени от тях, и няма никаква
връзка с първичните и неразрушими сили на почвата.  

Тази разлика има голямо значение при изследване на рентата и
печалбата, защото е установено, че законите, които регулират
движението на рентата, много се различават от законите, които
регулират движението на печалбата, и рядко действуват в едно и
също направление.  Във всички напреднали страни това, което се
плаща ежегодно на земевладелеца и има характера и на рента, и
на печалба, понякога си остава на едно равнище поради
действието на противоположни причини, понякога се повишава или
понижава според това, дали взема превес една или друга от тези
причини.  Така че всеки път, когато на следващите страници на
този труд говоря за поземлената рента, бих желал да се има
предвид, че говоря за възнаграждението, което се плаща на
собственика на земята за ползването на нейните първични и
неразрушими сили.

При първоначално заселване на една страна, където има в
изобилие богата и плодородна земя, много малка част от която
трябва да се обработва за издръжката на съществуващото
население, или може в действителност да бъде обработена с
капитала, с който населението разполага, рента няма да има,
защото никой не би плащал за ползването на земята, щом има в
изобилие още неприсвоена земя, намираща се на разположение на
всеки, който би пожелал да я обработва.

По общите закони на предлагането и търсенето за такава земя не
би се плащала рента по същата причина, поради която нищо не се
плаща за ползването на въздуха и водата или за който и да било
друг от даровете на природата, които съществуват в неограничено
количество.  С дадено количество материал и с помощта на
атмосферното налягане и еластичността на парата машините могат
да вършат работа и да съкращават човешкия труд в твърде
значителна степен; но ползването на тези природни помощници е
безплатно, защото те са неизчерпаеми и са на разположение на
всеки.  По същия начин пивоварът, фабрикантът на спирт и
бояджията непрекъснато използват въздуха и водата при
производството на своите стоки; но тъй като запасите от тях са
безгранични, те нямат цена.  

Ако цялата земя имаше еднакви свойства, ако тя беше
неограничена по количество и еднородна по качество, за нейното
ползване не би се плащало нищо освен там, където тя има особено
изгодно положение.  Следователно рента изобщо се плаща за
ползване на земята само защото тя е [неограничена по
количество и еднородна по качество][^fn_renta1] и защото с нарастването на
населението започва да се обработва земя от по-лошо качество
или с по-неизгодно разположение.  Когато с развитието на
обществото се разработва второкачествена по плодородност земя,
първокачествената веднага почва да дава рента и размерът на
тази рента ще зависи от разликата в качеството на тези два вида
земя.

[^fn_renta1]:Вместо думите в скобите в първото издание пише
[има различни качества с оглед на производителната ѝ сила].

Когато се разработва третокачествена земя, второкачествената
веднага почва да дава рента, която както преди се регулира от
разликата в тяхната производителна сила.  В същото време рентата
от първокачествената земя ще се повиши, защото тя винаги трябва
да бъде толкова по-висока от рентата от второкачествената,
колкото е разликата между продуктите, които те дават при
определено количество капитал и труд.  С всеки прираст на
населението, който принуждава страната да прибегне до земя от
по-лошо качество, за да може да увеличи доставките си от храна,
рентата от цялата по-плодородна земя ще се повишава.

Да предположим, че земя № 1, 2 и 3 при еднакъв разход на капитал
и труд дават чист продукт от 100, 90 и 80 квартера жито.  В
една нова страна, където има изобилие от плодородна земя в
сравнение с населението и поради това е необходимо да се
обработва само № 1, целият чист продукт ще принадлежи на
земеделеца и ще бъде печалба от авансирания от него капитал. 
Щом населението се увеличи толкова, че се наложи да се обработва
№ 2, от която могат да се получат само 90 квартера, след като се
приспадне издръжката на работниците, № 1 ще почне да дава рента;
защото или трябва да има две норми на печалбата от земеделския
капитал, или 10 квартера, или стойността на 10 квартера от
продукта на № 1 трябва да се изтеглят от обръщение за някаква
друга цел.  Все едно дали собственикът на земята или някое друго
лице е обработвало № 1, тези десет квартера все пак биха били
рента; защото този, който обработва № 2, би получил същия
резултат със своя капитал, все едно дали е обработвал № 1,
плащайки 10 квартера рента, или е продължил да обработва № 2,
без да плаща рента.  По същия начин би могло да се покаже, че
когато почне да се обработва № 3, рентата от № 2 трябва да бъде
10 квартера, или стойността на 10 квартера, а рентата от № 1 би
се повишила на 20 квартера, защото този, който обработва № 3, би
имал същата печалба, все едно дали плаща 20 квартера рента за №
1, 10 квартера рента за № 2 или пък обработва № 3, без да плаща
рента.

...

В такъв случай капитал ще се влага предпочитателно в старата
земя и също ще дава рента, защото рентата винаги е разликата
между продуктите, получени чрез влагането на две еднакви
количества капитал и труд.

...

Следователно ако съществуваше добра земя в много по-изобилно
количество, отколкото изисква производството на храна за
растящото население, или ако капитал можеше да се влага
безкрайно в старата земя, без добивът да намалява, рентата не би
се повишавала, защото рента неизменно произтича от влагането на
допълнително количество труд с пропорционално по-малък добив.

78

Най-плодородната и най-благоприятно разположената земя ще се
обработва най-напред и разменната стойност на нейния продукт ще
се определя също както и разменната стойност на всички други
стоки, от цялото количество труд, необходим в различните му
форми — от първата до последната — за неговото производство и
доставяне на пазара.  Когато почне да се обработва земя от
по-лошо качество, разменната стойност на суровия продукт ще се
повиши, защото ще бъде нужен повече труд за неговото
производство.

Разменната стойност на всички стоки, били те промишлени изделия
или продукт на мини, или продукт на земята, винаги се регулира
не от по-малкото количество труд, достатъчно за тяхното
производство при най-благоприятни условия, ползвани изключително
от ония, които имат специални производствени удобства, а от
no-голямото количество труд, изразходвано по необходимост за
тяхното производство от ония, които не разполагат с такива
удобства; от ония, които продължават да произвеждат при
най-неблагоприятни условия; под най-неблагоприятни условия се
подразбират най-неблагоприятните, при които необходимото
количество продукт налага да се продължава производството.

Така че причината, поради която се повишава сравнителната
стойност на суровия продукт, е, че се влага повече труд в
производството на последния добит дял, а не, че се плаща рента
на земевладелеца.  Стойността на житото се регулира от
количеството труд, употребен за неговото производство на земя от
такова качество или с такъв дял от капитал, който не дава рента. 
Житото няма висока цена, защото се плаща рента, а рента се
плаща, защото житото има висока цена; и с право е било
отбелязано, че цената на житото не би се понижила, дори
земевладелците да се откажат от цялата си рента.

...

Много често слушаме за предимствата, които земята имала пред
всеки друг източник на полезни продукти поради излишъка, който
дава под формата на рента.  Но когато земята е най-изобилна,
когато е най-производителна и най-плодородна, тя не дава рента;
и само когато силата й запада и тя дава по-малко срещу вложения
труд, една част от първоначалния продукт на по-плодородните
парцели се заделя за рента.  Странно е, че това качество на
земята, което е трябвало да бъде отбелязано като неин недостатък
в сравнение с природните агенти, помагащи на фабрикантите, е
било изтъкнато като нейно специфично предимство.  Ако въздухът,
водата, еластичността на парата и атмосферното налягане имаха
различни качества, ако те можеха да бъдат присвоени и всяко
качество съществуваше само в умерено количество, при
използването на следващите качества те, както и земята, биха
давали рента.  С използването на всяко по-лошо качество
стойността на стоките, в производството на които те се
използват, би се повишавала, защото равни количества труд биха
били по-малко производителни.  Човек би се трудил с повече пот
на челото, природата би вършила по-малко и земята няма вече да
се счита за нещо изключително ценно поради ограничеността на
своите производителни сили.

Повишаването на рентата винаги е резултат от увеличеното
богатство на страната и от трудността да се осигури храна за
нейното нараснало население.  То е симптом, но никога не е
причина за богатството; защото често, когато богатството се
увеличава най-бързо, рентата или си остава на едно равнище, или
дори пада.  Рентата се увеличава най-бързо, когато намалява
производителната сила на разполагаемата земя.   Богатството
расте най-бързо в ония страни, в които разполагаемата земя е
най-плодородна, вносът е най-малко ограничен и в които чрез
усъвършенству-вания в земеделието добивите могат да бъдат
увеличени без каквото и да е увеличение на съответното
количество вложен труд и където следователно рентата расте
бавно.

Ако високата цена на житото е следствие, а не причина за
рентата, цената му би се изменяла пропорционално на
повишаването или понижаването на рентата и рентата би била
съставна част на цената.  Но регулатор на цената на житото е
житото, което се произвежда чрез най-голямо количество труд, и
затова рентата не влиза и не може и в най-малка стенен да влиза
като съставна част в неговата цена.

...

От същите принципи следва, че всички обстоятелства в обществото,
които биха направили ненужно влагането на същото количество
капитал в земята и които следователно биха направили последната
вложена част по-производителна, ще понижават рентата.

...

Но същите резултати могат да бъдат предизвикани, когато
богатството и населението на една страна се увеличат, ако това
увеличение се придружава от такива значителни усъвършенствувания
в земеделието, които да водят също до намаляване необходимостта
от обработване на победните земи или от изразходване на същото
количество капитал за обработването на по-плодородните парцели.

Ако за изхранването на дадено население е нужен един милион
квартера жито и той се получава от земя № 1, 2 и 3 и ако
впоследствие се открие усъвършенствуване, благодарение на което
той може да бъде получен от № 1 и 2, без да се обработва № 3,
очевидно е, че непосредственият резултат трябва да бъде падане
на рентата, защото тогава ще се обработва № 2 вместо № 3, без да
се плаща рента; а рентата от № 1, вместо да бъде равна на
разликата между продукта на № 3 и № 1, ще бъде равна само на
разликата между продукта на № 2 и № 1.

...

### Глава 20. Стойност и богатство, техните отличителни свойства

стр. 264
...

В 4 г-н Сей подкрепя, с малки разлики, тезата, която аз
поддържам по отношение на стойността.  В своите производителни
услуги той включва услугите на земята, капитала и труда, а аз
включвам само капитала и труда и напълно изключвам земята. 
Разликата между нас произтича от различните възгледи, които
имаме по отношение на рентата — аз винаги съм считал, че тя е
резултат от частичен монопол и не винаги регулира цената, а
по-скоро е резултат от нея.  Аз съм на мнение, че ако
земевладелците се откажат от цялата рента, то стоките,
произвеждани от земята, няма да бъдат по-евтини, защото винаги
има част от същите стоки, за които не се плаща и не може да се
плаща рента, тъй като допълнителният продукт е достатъчен да
плати само печалбата на капитала.
...