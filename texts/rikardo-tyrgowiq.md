## Дейвид Рикардо за стойността и богатството.

Из "За принципите на политическата икономия и данъчното
облагане". Дейвид Рикардо. Партиздат.  София 1981.  Превел от английски -
Георги Георгиев.

### Глава 7. За външната търговия

стр. 128-146

При система на пълна свобода на търговията всяка страна, разбира
се, насочва своя капитал и труд в такива отрасли, които са
най-изгодни за нея. Това преследване на индивидуална изгода е
удивително свързано с общото благо на цялото. Като стимулира
трудолюбието, възнаграждава изобретателността и използва
най-ефикасно специфичните сили, които ни дава природата, то
разпределя труда най-ефективно и най-икономично и същевременно,
увеличавайки общата маса на продуктите, разширява всеобщата
полза и обединява чрез една обща връзка на интерес и
взаимодействие всемирната общност на нациите в цивилизования
свят. Именно този принцип определя, че вино трябва да се
произвежда във Франция и Португалия, жито трябва да се отглежда
в Америка и Полша, а железарски изделия и други стоки трябва да
се изготвят в Англия.

В една и съща страна печалбите се намират, общо казано, винаги
на едно и също равнище или се различават само доколкото
приложението на капитала може да бъде повече или по-малко
сигурно и подходящо. Друго е положението между различните
страни. Ако печалбата от капитал, приложен в Йоркшир, надвишава
печалбата от капитал, приложен в Лондон, капиталът бързо ще се
премести от Лондон в Йоркшир и ще се получи равенство на
печалбите; но ако в резултат на намаление нормата на
земеделското производство в Англия поради увеличение на капитала
и населението работната заплата се повиши и печалбата падне, от
това не следва, че капиталът и населението по необходимост ще се
преместят от Англия в Холандия или Испания, или Русия, където
печалбата може да е по-висока.

Ако Португалия няма търговски връзки с други страни, вместо да
влага голяма част от своя капитал и труд в производството на
вина, с които тя купува за собствена употреба сукното и
железарските изделия на други страни, тя би била принудена да
отделя част от своя капитал за изготвянето на тези стоки, които
тогава би получавала навярно с по-ниско качество и в по-малко
количество.

Количеството вино, което тя ще разменя срещу английско сукно, не
се определя от съответните количества труд, изразходвани за
производството на виното и сукното, както би било, ако и двете
стоки се изготвяха в Англия, или и двете — в Португалия.

Англия може да се намира при такива условия, че за да произведе
сукното, да е нужен трудът на 100 работници в продължение на
една година; а ако се опита да произвежда вино, това може да
изисква труда на 120 души за същото време. Следователно Англия
ще установи, че има интерес да внася вино и да го купува чрез
износ на сукно.

За да се произведе виното в Португалия, може да е нужен трудът
само на 80 души в продължение на една година, а за да се
произведе сукното в същата страна, може да се изисква трудът на
90 души за същото време. Следователно за нея ще бъде изгодно да
изнася вино срещу сукно. Тази размяна може да става дори
стоката, която Португалия внася, да може да бъде произведена там
с по-малко труд, отколкото в Англия. Макар да може да произведе
сукното с труда на 90 души, тя ще го внася от една страна,
където за производството му е нужен трудът на 100 души, защото
за нея ще бъде по-изгодно да влага своя капитал в производството
на вино, срещу което ще получи повече сукно от Англия, отколкото
би могла да произведе, ако прехвърли една част от своя капитал
от производството на вино в производството на сукно.

Така Англия би давала продукта на труда на 100 души срещу
продукта на труда на 80 души. Подобна размяна не би могла да
става между индивидите на една и съща страна. Трудът на 100
англичани не може да бъде разменен срещу труда на 80 англичани,
но продуктът на труда на 100 англичани може да бъде разменен
срещу продукта на труда на 80 португалци, 60 руси или 120
индуси. Разликата в това отношение между една отделна страна и
много страни се обяснява лесно, ако вземем под внимание
трудността, с която капиталът се прехвърля от една страна в
друга, за да търси по-доходно приложение, и енергичността, с
която той неизменно се мести от една област в друга в една и съща
страна[^fn_primer_tyrgowiq].

[^fn_primer_tyrgowiq]:И така, оказва се, че една страна, която
притежава твърде значителни предимства по отношение на машините
и умението и следователно е в състояние да произвежда стоки с
много по-малко труд от своите съседи, може да внася срещу такива
стоки една част от житото, необходимо за нейното потребление,
дори земята й да е по-плодородна и житото да може да се отглежда
с по-малко труд, отколкото в страната, от която то се внася. 
Двама души могат да правят обувки и шапки и единият да
превъзхожда другия и в двата занаята; но като прави шапки, той
може да надмине своя конкурент само с една пета, или 20%, а като
прави обувки, може да го надмине с една трета, или 33%; няма ли
да бъде от интерес и за двамата по-изкусният да се заеме
изключително с правене на обувки, а по-малко изкусният — с
правене на шапки?

Несъмнено за английските капиталисти и за потребителите от двете
страни би било изгодно при подобни обстоятелства и виното, и
сукното да се произвеждат в Португалия и следователно капиталът
и трудът на Англия, заети в производството на сукно, да се
прехвърлят за същата цел в Португалия. В такъв случай
относителната стойност на тези стоки би се регулирала от същия
принцип, както ако едната от тях се произвеждаше в Йоркшир, а
другата в Лондон; а във всеки друг случай, ако капиталът се
стича свободно в ония страни, където би могъл да бъде вложен
най-доходно, не би имало каквато и да било разлика в нормата на
печалбата и каквато и да било друга разлика в реалната или
трудовата цена на стоките освен допълнителното количество труд,
необходим за превозването им до различните пазари, където те
трябва да бъдат продадени.

Опитът обаче показва, че въображаемата или действителната
несигурност на капитала, когато не се намира под непосредствения
контрол на своя притежател, наред с естественото нежелание на
всеки човек да напусне родната страна и близките си и да се
повери с всичките си установени навици на едно чуждо
правителство и на нови закони, възпират емиграцията на капитала.
Тези чувства, чието отслабване би предизвикало съжаление в мен,
карат повечето богати хора да се задоволяват с ниска норма на
печалбата в собствената си страна, вместо да търсят по-изгодно
влагане на богатството си в чужди страни.