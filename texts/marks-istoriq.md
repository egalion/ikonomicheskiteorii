## Карл Маркс за законите на общественото развитие и бъдещето на
капитализма

Източник: „Към критиката на политическата икономия“. Карл Маркс

Предговор

...

„В общественото производство на своя живот хората влизат в
определени, необходими, независими от тяхната воля отношения —
производствени отношения, които отговарят на определено стъпало
от развитието на техните материални производителни сили.

Съвкупността на тия производствени отношения образува
икономическата структура на обществото, реалната основа, върху
която се издига една правна и политическа надстройка и на която
отговарят определени обществени форми на съзнанието. Начинът на
производството на материалния живот обуславя процеса на
социалния, политическия и духовния живот изобщо. Не съзнанието на
хората определя тяхното битие, а напротив, тяхното обществено
битие определя съзнанието им. На известна степен от своето
развитие материалните производителни сили на обществото влизат в
противоречие със съществуващите производствени отношения или —
което е само юридически израз на същото — с онези отношения на
собственост, в границите на които те са се движили дотогава. От
форми на развитие на производителни сили тези отношения се
превръщат в окови за същите. Тогава настъпва епоха на социална
революция. С изменението на икономическата основа настъпва
по-бавен или по-бърз преврат в цялата огромна надстройка. При
разглеждането на такива преврати трябва винаги да се прави
разлика между материалния преврат в икономическите условия на
производството, който може да се установи с точността на
природните науки — и правните, политическите, религиозните,
художествените или философските, накъсо — идеологическите форми,
в които хората осъзнават тоя конфликт и го разрешават с борба.

Както за един индивид не може да се съди по това, което той сам
мисли за себе си, също така за една епоха на преврати не може да
се съди по нейното съзнание, а напротив, това съзнание трябва
да се обясни чрез противоречията на материалния живот, чрез
съществуващия конфликт между обществените производителни сили и
производствените отношения..." 


"Капиталът". Том I. Карл Маркс.


Осми отдел. Тъй наречената първоначална акумулация. 

Глава тридесет и две. Историческа тенденция на капиталистическата
акумулация


Към какво се свежда първоначалната акумулация на капитала, т. е.
неговият исторически генезис? Доколкото тя не е непосредствено
превръщане на робите и крепостните в наемни работници, значи
доколкото не е проста промяна на формата, тя означава семо
експроприацията на непосредствения производител, т. е.
разпадането на онази частна собственост, която почива на собствен
труд.

Частната собственост, като противоположност на обществената,
на колективната собственост, съществува само там, където
средствата на труда и външните условия на труда принадлежат на
частни лица. Но според това дали тези частни лица са работниците
или неработниците — и частната собственост има различен характер.
Безкрайните нюанси, които тя има на пръв поглед, отразяват само
междинните състояния, които лежат между тези две крайности.

Частната собственост на работника върху неговите средства за
производство е основата на дребното производство, а дребното
производство е необходимо условие за развитието на общественото
производство и на свободната индивидуалност на самия работник.
Наистина, този начин на производство съществува и в рамките на
робството, на крепостничеството и на други отношения на
зависимост. Но той процъфтява, развива цялата своя енергия,
завоюва адекватната си класическа форма само там, където
работникът е свободен частен собственик на своите, манипулирани
от самия него трудови условия: селянинът — на земята, която
обработва, занаятчията — на инструмента, който той владее като
виртуоз.

Този начин на производство предпоставя раздробяване на земята
и на другите средства за производство. Той изключва както
концентрацията на последните, тъй и кооперацията, разделението
на труда вътре в един и същ производствен процес, общественото
владение и регулиране на природата, свободното развитие на
обществените производителни сили.  Той е съвместим само с
тесните саморасли граници на производството и обществото. Да иска
човек да го увековечи това би значило, както с право казва
Пекьор, „да се узакони всеобщата посредственост". На известно
стъпало той сам поражда материалните средства за своето
унищожение. От този момент в утробата на обществото се
раздвижват сили и страсти, които се чувствуват сковани от него.
Той трябва да бъде унищожен и бива унищожен. Неговото
унищожаване, превръщането на индивидуалните и разпръснати
средства за производство в обществено концентрирани, значи
превръщането на лилипутската собственост на мнозина в едра
собственост на малцина, т. е. експроприирането на земята, на
средствата за живот и на работните инструменти на широките
народни маси — тая ужасна и трудна експроприация на народната маса
образува предисторията на капитала. Тя обхваща цял ред
насилнически методи, от които ние прегледахме само епохалните,
като методи на първоначалната акумулация на капитала.
Експроприирането на непосредствените производители се извършва с
най безпощаден вандализъм и под нагона на най-подлите, най
мръсните, най-дребнаво злобните страсти. Частната собственост,
придобита със собствен труд и почиваща, тъй да се каже, на
срастването на отделния, независимия трудов индивид с неговите
трудови условия, се измества от капиталистическата частна
собственост, която почива на експлоатацията на чужд, но формално
свободен труд.

Щом като този преобразователен процес достатъчно разложи в
дълбочина и ширина старото общество, щом работниците бъдат
превърнати в пролетарии, а условията за техния труд — в капитал,
щом като капиталистическият начин на производство застане на
крака — по-нататъшното обобществяване на труда и по-нататъшното
превръщане на земята и на другите средства за производство в
обществено експлоатирани, значи в общи средства за производство,
а оттук и по-нататъшната експроприация на частните собственици,
придобива нова форма.  Сега подлежи на експроприация не вече
самостоятелно стопанисващият работник, а капиталистът, който
експлоатира много работници.

Тази екпроприация се извършва в хода на иманентните закони на
самото капиталистическо производство, по пътя на централизацията
на капиталите. Един капиталист убива мнозина капиталисти. Ръка за
ръка с тази централизация или експроприация на много капиталисти
от малцина се развива в постоянно нарастваща степен
кооперативната форма на процеса на труда, съзнателното техническо
приложение на науката, планомерната експлоатация на земята,
превръщането на средствата на труда в такива, които могат да се
употребяват само задружно, икономизирането на всички средства за
производство чрез тяхната упо­треба като производствени средства
на комбиниран, обществен труд, вплитането на всички народи в
мрежата на световния пазар, а с това и интернационалният характер
на капиталистическия режим. С постоянното намаляване на броя на
капиталистическите магнати, които узурпират и монополизират
всички предимства на този преустройствен процес, расте масата на
мизерията, потисничеството, поробването, израждането,
експлоатацията, но също така и възмущението на постоянно
нарастващата работническа класа, обучавана, обединявана и
организирана от самия механизъм на капиталистическия
производствен процес.  Монополът на капитала става окови за този
начин на производство, който е стигнал до разцвет заедно с него и
под неговия покрив. Централизацията на средствата за
производство и обобществяването на труда достигат до една точка,
когато те повече не се побират в своята капиталистическа черупка.
Тя бива пръсната. Удря часът на капиталистическата частна
собственост. Експроприаторите биват експроприирани.

Капиталистическият начин на присвояване, който произтича от
капиталистическия начин на производство, а значи и
капиталистическата частна собственост, е първото отрицание на
индивидуалната частна собственост, основана на собствен труд. Но
капиталистическото производство създава с необходимостта на
природен процес своето собствено отрицание. Това е отрицание на
отрицанието. То наново възстановява не частната собственост, а
индивидуалната собственост въз основа на придобивката на
капиталистическата ера: на кооперацията и общото владеене на
земята и на произведените от самия труд средства за производство.

Естествено, превръщането на основаната на собствения труд на
индивидите разпокъсана частна собственост в капиталистическа е
несравнено по-бавен, по-корав и по-тежък процес, отколкото
превръща­нето на капиталистическата собственост, която вече
действително се основава на обществения процес на производството,
в обществена соб­ственост. В първия случай имаме експроприиране
на народните маси от малцина узурпатори, а във втория —
експроприиране на малцина узурпатори от народните маси.


