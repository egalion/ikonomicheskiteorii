## Дейвид Рикардо за стойността и богатството.

Из "За принципите на политическата икономия и данъчното
облагане". Дейвид Рикардо. Партиздат.  София 1981.  Превел от английски -
Георги Георгиев.

### Глава 1. За стойността

#### Отдел първи

стр. 33-40

Адам Смит отбелязва, че «думата стойност има две различни
значения — понякога тя изразява полезността на даден предмет, а
понякога възможността за придобиване на други вещи, предоставяна
от притежаването на този предмет.  Първата може да бъде наречена
потребителна стойност, втората — разменна стойност.  Вещите —
продължава той, — които имат най-голяма потребителна стойност,
често имат малка или нямат никаква разменна стойност; обратното,
ония, които имат най-голяма разменна стойност, имат малка или
нямат никаква потребителна стойност.» Водата и въздухът са
извънредно полезни, те са дори необходими, за да съществуваме,
но при нормални обстоятелства срещу тях не може да се получи
нищо.  Обратното, златото, макар и да е малко полезно в
сравнение с въздуха и водата, се разменя срещу голямо количество
други предмети.

Следователно полезността не е мярка на разменната стойност,
макар и да е абсолютно съществена за нея.  Ако един предмет е
съвсем безполезен, с други думи, ако той по никакъв начин не
може да допринесе за задоволяване на нашите нужди, той би бил
лишен от разменна стойност, колкото и рядък да е или каквото и
количество труд да е необходимо за набавянето му.

Притежавайки полезност, стоките черпят разменната си стойност от
два източника: от своята рядкост и от количеството труд, нужно
за тяхното добиване.

Има някои стоки, чиято стойност се определя единствено от
редкостта им.  Никакъв труд не може да увеличи тяхното
количество и затова стойността им не може да бъде намалена чрез
увеличено предлагане.  Към този род стоки спадат някои редки
статуи и картини, редки книги и монети, вина с особено качество,
които могат да бъдат приготвени само от грозде, отглеждано на
специална почва, срещаща се в много ограничено количество. 
Стойността им съвсем не зависи от количеството труд,
първоначално необходимо за тяхното производство, и се изменя с
изменението на богатството и склонността на ония, които желаят
да ги притежават.

Но тези стоки представляват много малка част от масата стоки,
които всеки ден се разменят на пазара.  Преобладаващата част от
тези предмети, които са обект на желание, се доставя от труда;
количеството им може да бъде увеличено не само в една, но в
много страни почти без каквото и да било предопределяно
ограничение, ако сме склонни да употребим труда, необходим за
тяхното получаване.

Следователно, когато говорим за стоки, за тяхната разменна
стойност и за законите, които регулират относителните им цени,
винаги имаме предвид само такива стоки, чието количество може да
бъде увеличено чрез изразходване на човешки труд и в
производството на които конкуренцията действува без ограничение.

В ранните стадии на общественото развитие разменната стойност на
тези стоки или правилото, което определя какво количество от
една стока трябва да се разменя срещу друга, зависи и почти
само от сравнителното количество труд, изразходван за всяка от
тях.

...

Учението, че това е действителната основа на разменната стойност
на всички неща, с изключение на ония, чието количество не може
да бъде увеличено с човешки труд, има огромно значение за
политическата икономия; защото от нищо друго не произтичат
толкова много грешки и толкова много разногласия в тази наука,
както от смътните представи, които се свързват с думата
стойност.

Ако количеството на въплътения в стоките труд регулира
разменната им стойност, всяко увеличение на количеството труд
трябва да увеличава стойността на онази стока, за която той се
изразходва, така както всяко намаление трябва да я намалява.

Адам Смит, който така точно определи първичния източник на
разменната стойност и който бе длъжен да бъде последователен и
да поддържа, че стойността на всички предмети се увеличава или
намалява съобразно с това, дали повече или по-малко труд е бил
употребен за тяхното производство, си създаде друга стандартна
мярка на стойността и заяви, че стойността на предметите се
увеличава или намалява съобразно с това, дали се разменят срещу
по-голямо или по-малко количество от тази стандартна мярка. 
Понякога той взема за такава стандартна мярка житото, понякога
труда; не количеството труд, употребен за производството на
даден предмет, а количеството, което може да се купи с него на
пазара, сякаш това са равнозначни изрази и сякаш щом трудът на
един човек стане два пъти по-производителен и той може поради
това да произведе двойно количество от една стока, той по
необходимост ще получи срещу него два пъти повече от предишното
количество.

Ако това действително беше вярно, ако възнаграждението на
произвеждащия беше винаги пропорционално на това, което е
произвел, количеството труд, изразходван за една стока, и
количеството труд, което тази стока може да купи, биха били
еднакви и всяко от тях би могло точно да измерва измененията в
стойността на другите предмети.  Но те не са еднакви: първото,
при много обстоятелства, е неизменно мерило, което вярно показва
измененията в стойността на другите предмети; второто е изложено
на толкова колебания, колкото и стойността на стоките,
сравнявани с него.  Адам Смит, след като много умело показа
незадоволителността на едно променливо мерило, като златото и
среброто за определяне на изменящата се стойност на другите
предмети, сам си избра не по-малко променливо мерило, като се
спря на житото или труда.

...

Не е ли също толкова променлива стойността на труда, която не
само — подобно на всички други неща — се влияе от отношението
между търсене и предлагане, което винаги се изменя с всяка
промяна в състоянието на обществото, но и от изменението на
цените на хранителните продукти и другите предмети от първа
необходимост, за които се изразходват работните заплати?

В една и съща страна производството на дадено количество храна
и предмети от първа необходимост може да изисква в един период
два пъти по-голямо количество труд, отколкото в друг, по
отдалечен; въпреки това възнаграждението на работника може да е
намаляло много малко.  Ако в предишния период работната заплата
на работника е била известно количество храна и предмети от
първа необходимост, той навярно не би могъл да съществува, ако
това количество бъде намалено.  В този случай стойността на
храната и на предметите от първа необходимост би се повишила
100%, ако се пресметне чрез количеството труд, необходим за
тяхното производство, докато тя едва ли би се увеличила, ако се
измери с количеството труд, срещу което те се разменят.

...

#### Отдел втори

стр. 40-43

Но като казвам, че трудът е основата на всяка стойност и че
относителното количество труд определя почти изключително
относителната стойност на стоките, не трябва да се предполага,
че изпущам изпредвид различните качества на труда и трудността
да се сравнява едночасов или еднодневен труд в един отрасъл с
труд със същата продължителност в друг отрасъл.   Оценката на
различните качества труд бързо се регулира на пазара с
достатъчна точност за всички практически цели и много зависи от
сравнителната сръчност на произвеждащия и интензивността на
извършения труд.  Скалата, веднъж формирана, търпи незначителни
изменения.  Ако еднодневният труд на работника-ювелир струва
повече от еднодневния труд на обикновен работник, това е
отдавна урегулирано и поставено на съответно място в скалата
на стойността.

Следователно при сравняване на стойността на една и съща стока в
различни периоди от време съображението за сравнителното умение
и интензивността на труда, нужни за производството на тази
именно стока, едва ли трябва да се взема под внимание, защото то
важи еднакво и в двата периода.  Един вид труд в един период се
сравнява със същия вид труд в друг; ако е била добавена или
отнета една десета, една пета или една четвърт от труда, това ще
окаже пропорционално на причината въздействие върху
относителната стойност на стоката.

Ако едно парче сукно струва сега две парчета платно и ако след
десет години обикновената стойност на едно парче сукно бъде
равна на четири парчета платно, можем със сигурност да заключим,
че или е нужен повече труд за изработването на сукно, или
по-малко за изработването на платно, или че са действували и
двете причини.

Тъй като изследването, върху което искам да обърна вниманието на
читателя, се отнася до резултата от измененията в относителната,
а не в абсолютната стойност на стоките, не би имало голямо
значение да се вниква дълбоко в сравнителната степен на
оценката, която се дава на различните видове човешки труд.  С
право можем да заключим, че каквото и неравенство да е
съществувало първоначално между тях, каквото и умение, сръчност
или време да са нужни за придобиване на един вид сръчност в
сравнение с друг, то си остава почти същото от поколение на
поколение; или най-малкото, че изменението е твърде незначително
от година на година и следователно за кратки периоди може да
влияе слабо върху относителната стойност на стоките.

...

#### Отдел трети

стр. 44-51

Дори в онова ранно състояние на обществото, за което говори
Адам Смит, известен капитал, макар и може би изработен и
натрупан от самия ловец, му е необходим, за да му позволи да
убие своя дивеч.  Без оръжие не може да се убие нито бобър,
нито елен и затова стойността на тези животни ще се регулира не
само от времето и труда, необходими за убиването им, но и от
времето и труда, необходими за набавянето на капитала на ловеца
— оръжието, с чиято помощ те се убиват.

...

Ако разглеждаме състоянието на обществото, при което е
постигнат по-голям напредък и при което занаятите и търговията
процъфтяват, пак ще установим, че стойността на стоките се
изменя съобразно с този принцип: като определяме разменната
стойност на чорапите например, ще установим, че тяхната
стойност в сравнение с другите предмети зависи от цялото
количество труд, необходим за тяхното изработване и доставяне
на пазара.  Първо, трудът, необходим за обработване на земята,
на която се отглежда суровият памук; второ, трудът за
превозване на памука до страната, където се изработват
чорапите, който включва част от труда, употребен за
построяването на кораба, необходим за превозването на памука, и
който влиза в навлото на стоките; трето, трудът на предача и
тъкача; четвърто, част от труда на инженера, ковача и
дърводелеца, които са построили сградите и машините, с чиято
помощ се изработват чорапите; пето, трудът на търговеца на
дребно и на много други, които не е нужно Да се изброяват
по-нататък.  Общата сума на тези различни видове труд определя
количеството други предмети, срещу което ще се разменят тези
чорапи, при което същото съображение за разнообразните
количества труд, които са били употребени за производството на
тези други предмети, еднакво ще определя частта от тях, която
ще се разменя срещу чорапите.

За да се убедим, че това е действителната основа на разменната
стойност, нека предположим, че е направено някакво подобрение,
което съкращава труда в някои от различните процеси, през които
трябва да мине суровият памук, преди изработените чорапи да
постъпят на пазара, за да бъдат разменени срещу други предмети,
и да видим какви ще бъдат последиците от това.  Ако са нужни
по-малко хора за отглеждането на памука или по-малко моряци са
заети в корабоплаването, или по-малко корабостроители — в
построяването на кораба, с който памукът се превозва до нас; ако
по-малко ръце са били заети в построяването на сградите и
машините или вече построените сгради и машини се използват
по-ефективно, стойността на чорапите неизбежно ще падне и
следователно срещу тях ще се получат по-малко други предмети. 
Стойността им ще падне, защото по-малко количество труд е било
необходимо за тяхното производство, и следователно те ще се
разменят срещу по-малко количество от ония предмети, в чието
производство не е било осъществено подобно съкращение на труда.

Икономията в използването на труд неизбежно понижава
относителната стойност на стоката, все едно дали тя се отнася до
труда, необходим за изработването на самата стока, или до труда,
необходим за образуване на капитала, с чиято помощ тя се
произвежда.  В двата случая цената на чорапите ще падне, защото
по-малко хора са били заети било като избелвачи, предачи и
тъкачи — лица, непосредствено необходими за тяхното изработване,
било като моряци, превозвачи, инженери и ковачи — лица, заети
по-косвено в това производство.  В първия случай цялото
спестяване на труд ще се падне на чорапите, защото тази част от
труда е изцяло свързана с тях; във втория случай само една част
ще се падне на чорапите, а останалата — на всички други стоки,
за чието производство са съдействували сградите, машините и
транспортните средства.

...

### Глава 20. Стойност и богатство. Техните отличителни свойства

стр. 256-269

...

Следователно стойността съществено се различава от богатството,
защото зависи не от изобилието, а от трудността или леснотата на
производството.  Трудът на един милион души във фабриките винаги
ще произведе една и съща стойност, но не винаги ще произведе
едно и също богатство.  В резултат на изобретяването на машини,
на усъвършенствуването на умението на работника, на по-добро
разделение на труда или на откриването на нови пазари, където
може да се направи по-изгодна размяна, един милион души могат
при едно състояние на обществото да произвеждат два или три пъти
количеството богатство, т.  е.  «предмети от първа необходимост,
удобства и развлечения», което биха могли да произведат при
друго състояние на обществото, но с това те ни най-малко няма да
увеличат стойността; защото стойността на всяко нещо се повишава
или пада пропорционално на леснотата или трудността да бъде то
произведено, или, с други думи, пропорционално на количеството
труд, вложено при неговото производство. 

Като увеличаваме непрекъснато леснотата на производството, ние
непрекъснато намаляваме стойността на някои от стоките,
произвеждани преди, макар че по този начин увеличаваме не само
националното богатство, но и мощността на бъдещото производство. 
Много от грешките в политическата икономия са възникнали от
погрешни възгледи по този въпрос, от отъждествяването смисъла
на «увеличение на богатството» и «увеличение на стойността» и от
необоснованите възгледи по въпроса, какво е стандартна мярка на
стойността.  Едни смятат парите за еталон на стойността и според
тях една нация става по-богата или по-бедна съобразно с това,
дали нейните стоки от всякакъв вид се разменят срещу повече или
по-малко пари.  Други изтъкват парите като много удобно средство
за целите на размяната, но не като подходяща мярка, с която да
се оценява стойността на другите неща.  Според тях истинска
мярка на стойността е житото и една страна е богата или бедна
съобразно с това, дали стоките й се разменят срещу по-голямо или
по-малко количество жито.

...

Но ако приемем която и да било от тях за точна мярка на
стойността, тя все пак не би била мярка на богатството, защото
богатството не зависи от стойността.  Един човек е богат или
беден според изобилието на предмети от първа необходимост и
луксозни предмети, с които може да разполага; и все едно дали
разменната стойност на тези предмети по отношение на парите,
житото или труда е висока или ниска, те еднакво ще допринасят
за жизнените удобства на своя притежател.  Само смесването на
понятията стойност и богатство, или благосъстояние, е ставало
причина да се твърди, че богатството може да бъде увеличено
чрез намаляване на количеството на стоките, т.  е.  на
предметите от първа необходимост, удобствата и удоволствията на
човешкия живот.  Ако стойността беше мярка на богатството, това
не би могло да се отрича, защото оскъдността на стоките
повишава тяхната стойност; но ако Адам Смит е прав, ако
богатството се състои от предмети от първа необходимост и
предмети за удоволствие, тогава то не може да бъде увеличено
чрез намаляване на количеството им.

Вярно е, че човек, който притежава една оскъдна стока, e
по-богат, ако благодарение на нея може да си достави повече
предмети от първа необходимост и за удоволствие на човешкия
живот; но тъй като общият капитал, от който се извлича
богатството на всеки човек, намалява по количество с всичко,
което едно отделно лице взема от него, дяловете на другите хора
трябва по необходимост да се намалят съразмерно със способността
на това облагодетелствувано лице да присвои по-голямо количество
за себе си.

Ако водата стане оскъдна — казва лорд Лодердейл — и изключително
притежание на едно отделно лице, богатството му ще се увеличи,
защото водата ще има тогава стойност; и ако общото богатство е
съвкупност от индивидуалните богатства, но този начин ще се
увеличи и общото богатство.  Несъмнено богатството на този човек
ще нарасне, но доколкото фермерът трябва да продава част от
своето жито, обущарят — част от своите обувки, и всички хора да
отстъпват чест от своето имущество само за да си набавят вода,
която преди са имали безплатно, те стават по-бедни с цялото
количество стоки, което са принудени да отделят за тази цел, а
собственикът на водата е облагодетелствуван точно със сумата на
тяхната загуба.  Цялото общество се ползва от същото количество
вода и от същото количество стоки, но те са разпределени
другояче.  Така е обаче по-скоро при положение, че има монопол
върху водата, отколкото при оскъдност на вода.  Ако водата е
оскъдна, богатството на страната и на отделните лица
действително би намаляло, доколкото страната би била лишена от
една част от своите жизнени удобства.  Фермерът не само би имал
по-малко жито за размяна срещу други стоки, които могат да бъдат
необходими или желани за него, но той — заедно с всеки друг
индивид — би бил ограничен и в потреблението на едно от
най-съществените материални блага.  Бихме имали не само различно
разпределение на богатството, но и действителна загуба на
богатство.

...

В заключение, въпреки че никой не е по-склонен от мен да цени
изгодата, която имат всички групи потребители, от действително
изобилни и евтини стоки, аз не мога да се съглася с г-н Сей да
се оценява стойността на стоките според изобилието от други
стоки, срещу които те се разменят.  Аз съм на мнението на много
изтъкнатия автор г-н Дестю де Траен, който казва, че «Да
измерим която и да е стока, това значи да я сравним с
определено количество» от същото това нещо, което приемаме за
еталон за сравнение, за единица, т.  е.  да измерим, да
установим дължина, тегло, стойност, това значи да намерим колко
пъти те съдържат метри, грамове, франкове — с други думи,
единици от същия вид.» Франкът не е мярка за стойността на нищо
друго освен на стойността на същия метал, от който се правят
франкове, освен ако франковете и измерваният предмет не се
отнасят към някоя друга мярка, която е обща и за двете.  Аз
мисля, че такава мярка съществува, тъй като и двата са резултат
на труди следователно трудът е обща мярка, чрез която може да
се определи както тяхната действителна, така и тяхната
относителна стойност.

...

Противоположно на мнението на Адам Смит в четвъртата глава г-н
Сей говори за стойността, придавана на стоките от природни
фактори като например слънцето, въздуха, атмосферното налягане
и т.  н., които понякога аместват труда на човека, а понякога
му съдействуват в роизводството.1 Но тези природни фактори,
макар и да величават значително потребителната стойност па една
тока, никога не прибавят разменна стойност, за която говори г-н
Сей.  Щом с помощта на машини или благодаре-ие на познаване на
физиката вие заставите природни актори да вършат работа, която
по-рано се е вършила от овека, разменната стойност на подобна
работа пада съответно.

...

Г-н Сей обвинява доктор Смит, че не е забелязал стойността,
която природните фактори и машините придават на стоките, защото
смята, че стойността на всички неща произтича от труда на
човека; но това обвинение ми се струва неоснователно, защото
Адам Смит никъде не подценява услугите, които ни оказват тези
природни фактори и машини, а много правилно определя характера
на стойността, която те придават на стоките— те ни вършат
работа, като увеличават изобилието на продукцията, като правят
човека по-богат, като увеличават потребителната стойност; но
тъй като вършат тази работа безплатно, тъй като нищо не се
плаща за ползването на въздуха, топлината и водата, ползата,
която те ни оказват, не прибавя нищо към разменната стойност.

### Глава 30. За влиянието на търсенето и предлагането върху цените

стр. 351-354

Цената на стоките се регулира в последна сметка от
производствените разходи, а не, както често се твърди, от
съотношението между предлагането и търсенето.  Съотношението
между предлагането и търсенето, разбира се, може временно да
повлияе на пазарната стойност на една стока, докато тя се
предлага в по-голямо или по-малко изобилие съобразно с
увеличаването или намаляването на търсенето.  Но това действие
ще бъде само временно.

Намалете разходите за производството на шапки и цената им ще
падне в края на краищата на равнището на новата им естествена
цена, макар търсенето им да се е удвоило, утроило или
учетворило.

...

Ако търсенето на шапки се удвои, то цената им веднага ще се
повиши, но това повишение ще бъде само временно, ако не са били
повишени разходите за производството на шапки или естествената
им цена.   Ако естествената цена на хляба падне 50% в резултат
на някакво голямо откритие в агрономията, търсенето няма да се
увеличи много, защото всеки ще желае само толкова, колкото да
задоволи потребностите си, а щом търсенето няма да се увеличи,
няма да се увеличи и предлагането, тъй като една стока не се
предлага само защото може да бъде произведена, а защото се
търси.   Следователно тук имаме случай, когато търсенето и
предлагането едва ли са се изменили,  или ако са се увеличили,
това е станало в еднаква степен; и все пак цената на хляба ще е
паднала 50%, и то по време, когато стойността на парите е
останала непроменена.

Цената на стоките, които са монополизирани било от отделно
лице, било от някоя компания, се изменя съгласно закона, който
лорд Лодердейл е формулирал: тя пада пропорционално на
увеличаването на тяхното количество от продавачите и се
повишава съразмерно с желанието на купувачите да си ги набавят. 
Цената им не е необходимо свързана с естествената им стойност. 
Но цената на стоките, които са предмет на конкуренция и
количеството на които може да бъде увеличено в умерена степен,
ще зависи в последна сметка не от състоянието на търсенето и
предлагането, а от увеличените или намалени разходи за тяхното
производство.
