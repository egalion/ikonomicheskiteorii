## Карл Маркс за капитала

Източник: „Капиталът“. Том I. Карл Маркс.

Втори отдел. Превръщането на парите в капитал

Четвърта глава. Общата формула на капитала

Стоковата циркулация е изходната точка на капитала. Стоковото
производство и развитата стокова циркулация, търговията,
образуват историческите предпоставки, при които той се появява.
Световна търговия и световен пазар откриват през 16 век
модерната история на капитала.

Яко оставим настрана материалното съдържание на стоковата
циркулация, размяната на различните потребителни стойности, и
разгледаме само икономическите форми, които създава този
процес, ще намерим като негов последен продукт парите. Този
последен продукт на стоковата циркулация е първата форма, за
проявяване на капитала.

Исторически капиталът навсякъде противостои на поземлената
собственост, отначало във формата на пари, като парично
богатство, като търговски капитал и лихварски капитал. Обаче не
е нужно да гледаме назад към историята на появяването на
капитала, за да разпознаем парите като негова първа форма на
проявление. Същата история всекидневно се разиграва пред нашите
очи. Всеки нов капитал излиза на сцената, т. е. на пазара, на
стоковия пазар, на пазара на труда или на паричния пазар, преди
всичко все още като пари — пари, които чрез определени процеси
трябва да се превърнат в капитал.

Парите като пари и парите като капитал се различават преди
всичко само по своята различна форма на циркулация.

Непосредната форма на стоковата циркулация е С—П—С, т. е.
превръщането на стока в пари и обратно превръщане на пари в
стока, да продадеш, за да купиш. Но наред с тази форма ние
намираме една втора, специфично различна, формата П—С—П, т. е.
превръщане на пари в стока и обратно превръщане на стока в пари,
да купиш, за да продадеш. Пари, които в своето движение описват
тази последна циркулация, се превръщат в капитал, стават
капитал и вече по своето предназначение са капитал.

Нека разгледаме циркулацията П—С—П по-отблизо. Тя преминава,
подобно на простата стокова циркулация, през две противоположни
фази. В първата фаза, П—С, покупка, парите се превръщат в стока.
Във втората фаза, С—П, продажба, стоката се превръща обратно в
пари. Eдинството на двете фази представлява общото движение,
което разменя пари срещу стока и същата стока отново срещу пари,
купува стока, за да я продаде, или ако пренебрегнем формалните
различия между покупка и продажба — купува с парите стока и със
стоката пари. Резултатът, в който угасва целият процес, е
размяна на пари срещу пари, П—П. Aко аз купя за 100 ф. ст. 2000
фунта памук и отново продам тези 2000 фунта памук за 110 ф. ст.,
то в края на краищата аз съм разменил 100 ф. ст. срещу 110 ф.
ст., т. е. пари срещу пари.

Наистина очевидно е, че циркулационният процес П—С—П би бил
безсмислен и безсъдържателен, ако по неговия околен път бихме
искали да „разменяме една парична стойност срещу същата парична
стойност, значи напр. 100 ф. ст. срещу 100 ф. ст. Несравнено
по-прост и по-сигурен би си останал методът на този, който трупа
съкровище и задържа своите 100 ф. ст., вместо да ги излага на
опасностите на циркулацията. От друга страна все едно дали
търговецът ще продаде купения за 100 ф. ст. памук за 110 ф. ст.,
или ще трябва да го даде за 100 ф. ст. или дори за 50 ф. ст. —
във всеки случай неговите пари са описали едно своеобразно и
оригинално движение, съвсем различно от това при простата
стокова циркулация, където те отиват напр. в ръцете на
селянина, който продава жито и с така получените пари купува
дрехи. Така че най-напред трябва да се охарактеризират
различията във формата между кръгооборотите П—С—П и С—П—С.
Същевременно това ще даде и разликата в съдържанието, която се
крие зад тези различия във формата.

Нека видим най-напред какво общо имат двете форми.

Двете кръгообращения се разпадат на същите две противоположни
фази С—П, продажба, и П—С, покупка. Във всяка от двете фази си
противостоят същите два вещни елемента, стока и пари, — и две
лица в едни и същи икономически характерни маски, един купувач и
един продавач. Всяко от двете кръгообращения представлява
единството на същите противоположни фази, като и в двата случая
това единство се постига чрез появяването на три контрагента, от
които единият само продава, другият само купува, а третият
последователно купува и продава.

Но това, което по начало разделя двете кръгообращения С—П—С и
П—С—П, е обратният ред на същите противоположни фази на
циркулация. Простата стокова циркулация започва с продажбата и
свършва с покупката, а циркулацията на парите като капитал
започва с покупката и свършва с продажбата. Изходна и крайна
точка на движението там е стоката, тук — парите. За общия ход
посредничат в първата форма парите, в другата, наопаки —
стоката.

В циркулацията С—П—С парите в края на краищата се превръщат в
стока, която служи като потребителна стойност. Парите са значи
окончателно изразходвани. В обратната форма П—С—П купувачът,
напротив, дава пари, за да получи пари като продавач. При
покупката на стоката той пуска пари в циркулацията, за да й ги
изтегли отново чрез продажбата на същата стока. Той пуска парите
само с коварната мисъл пак да ги докопа. Затова те са само
авансирани.

...

Кръгообращението С—П—С е напълно завършено, щом продажбата на
една стока донася пари, които пак се отнемат с купуването на
друга стока. Ако все пак се получи възвръщане на парите към
техния изходен пункт, това става само поради възобновяването или
повторението на целия курс. Ако аз продам един квартер пшеница
за 3 ф. ст. и за тези 3 ф. ст. купя дрехи, тогава за мене 3-те
ф. ст. са окончателно изразходвани. Aз нямам повече никаква
работа с тях. Те принадлежат на търговеца на дрехи...  
Така че в циркулацията С—П—С изразходването на парите няма нищо
общо с тяхното възвръщане. Напротив, в П—С—П възвръщането на
парите е обусловено от самия начин на тяхното изразходване. Без
това възвръщане операцията е несполучлива или процесът е
прекъснат и още недовършен, понеже липсва неговата втора фаза —
заключителната продажба, която допълня покупката.


Кръгообращението С—П—С изхожда от полюса на едната стока и
приключва с полюса на една друга стока, която излиза от
циркулацията и навлиза в консумацията. Затова негова крайна цел
е консумацията, задоволяването на потребности, с една дума —
потребителната стойност. Напротив, кръгообращението П—С—П
изхожда от полюса на парите и в края на краищата се връща към
същия полюс. Затова негова движеща сила и определяща цел е
самата разменна стойност.


В простата стокова циркулация двата полюса имат една и съща
икономическа форма. И двата са стока. Те са стоки с една и съща
величина на стойността. Но те са качествено различни
потребителни стойности, напр. пшеница и дрехи. Тук съдържание на
движението съставя размяната на продуктите, смяната на
различните материи, в които се изразява общественият труд.
Другояче е в циркулацията П—С—П. На пръв поглед тя изглежда
безсъдържателна, тъй като е тавтологична. Двата полюса имат една
и съща икономическа форма. И двата са пари, значи не са
качествено различни потребителни стойности, тъй като именно
парите са онази превърната форма на стоките, в която са
заличени техните особени потребителни стойности. Да размениш
най-напред 100 ф. ст. срещу памук и след това отново същия памук
срещу 100 ф. ст., т. е. по околен път — пари срещу пари, същото
срещу същото, — тази сделка изглежда колкото безцелна, толкова и
нелепа. Една парична сума може да се различава от друга
парична сума изобщо само по своята величина. Така че процесът
П—С—П дължи своето съдържание не на някакво качествено различие
на неговите полюси, тъй като те и двата са пари, а само на
тяхното количествено различие. Накрая от циркулацията се
извличат повече пари, отколкото са били хвърлени в нея в
началото. Памукът, който е бил купен за 100 ф. ст. се
препродава напр. за ...  110 ф. ст. Така че
пълната форма на този процес е П—С—П', където П'= П + delta П, 
т. е. е
равно на първоначално авансираната парична сума плюс един
прираст. Този прираст или добавка към първоначалната стойност
аз наричам — принадена стойност ([Mehrwert] surplus value). По
този начин първоначално авансираната стойност не само се запазва
в циркулацията, но в нея тя изменя и своята величина, прибавя и
една принадена стойност или увеличава стойността си. А това
движение я превръща в капитал.

...

Крайната цел на самия процес на продажбата с цел да се купи, 
както и повтарянето или възобновяването на този процес, се
измерва и лежи вън от него, в консумацията, в задоволяването на
определени потребности. Напротив, при покупката с цел да се
продаде началото и краят са еднакви, са все пари, разменна
стойност, и вече поради това движението е безкрайно. 

...

Затова краят на всяко
отделно кръгообращение, при което се извършва покупка с цел да
се продаде, от само себе си съставя начало на едно ново
кръгообращение. Простата стокова циркулация — продажбата с цел
да се купи — служи като средство за постигането на една крайна
цел, лежаща вън от циркулацията — присвояването на потребителни
стойности, задоволяването на потребности. Напротив, циркулацията
на парите като капитал е самоцел, тъй като оплодотворяването на
стойността съществува само вътре в това постоянно подновявано
движение. Поради това движението на капитала е безгранично.

Като съзнателен носител на това движение притежателят на пари
става капиталист. Неговата личност, или по-скоро неговият джоб,
става изходна и възвратна точка на парите. Обективното
съдържание на тази циркулация — оползотворяването на стойността
— е неговата субективна цел, и само доколкото нарастващото
присвояване на абстрактното богатство съставя единствения
движещ мотив на неговите операции, той функционира като
капиталист, или като олицетворен, надарен с воля и съзнание
капитал. Така че потребителната стойност никога не трябва да се
схваща като непосредна цел на капиталиста. Нито пък и
единичната печалба — а само безспирното движение на печеленето.

