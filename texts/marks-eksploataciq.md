## Карл Маркс за експлоатацията на работника 

Източник: „Капиталът“. Том I. Карл Маркс.

Втори отдел. Превръщането на парите в капитал

Пета глава. Противоречия на всеобщата формула 

Онази циркулационна форма, в която парите се излюпват като
капитал, противоречи на всички по-рано развити закони за
природата на стоката, на стойността, на парите и на самата
циркулация. Това, което я различава от простата стокова
циркулация, е обратният ред на същите два противоположни процеса
— продажба и покупка. Но как такава чисто формална разлика би
могла да преомагьоса природата на тези процеси?

Нещо повече. Това обръщане съществува само за един от тримата
търговци, които търгуват помежду си. Като капиталист аз купувам
стока от А и я продавам на Б, докато като прост стокопритежател
аз продавам стока на Б, а след това купувам стока от А. За
търговците А и Б тази разлика не съществува. Те се явяват само
като купувачи или продавачи на стоки. Аз самият им противостоя
всеки път като притежател на пари или като стокопритежател,
като купувач или като продавач, и при това и в двете редици
противостоя на едното лице само като купувач, на другото само
като продавач, на едното само като пари, на другото само като
стока, на нито едно от тях — като капитал или капиталист или
представител на нещо, което да представлява нещо повече от пари
или стока или да може да произвежда някакво друго действие освен
това на парите или на стоката. За мен покупката от А и
про­дажбата на Б съставляват един последователен ред. Но
връзката между тези два акта съществува само за мен. А не го е
грижа за моята сделка с Б, а Б не го е грижа за моята сделка с
А. Ако бих искал да им обясня своята особена заслуга, която се
състои в обръщането на последователния ред, те биха ми
доказали, че аз греша относно самата последователност на реда и
че цялата сделка не е започнала с покупка и завършила с
продажба, а наопаки — започнала е с продажба и е завършила с
покупка. 

...

Да вземем циркулационния процес в една форма, в която той се
представя като проста размяна на стоки. Такъв е случаят винаги,
когато и двамата стокопритежатели купуват стоки един от друг, а
балансът на техните взаимни парични задължения се изравнява на
падежа. Тук парите служат само като пари за смятане, за да
изразят стойността на стоките в техните цени, но не
противостоят веществено на самите стоки. Колкото се отнася до
потребителната стойност, ясно е, че и двете разменящи лица могат
да спечелят. И двете лица отчуждават свои стоки, които като
потребителни стойности са безполезни за тях, и получават стоки,
нужни им за употребление. И тази полза може да не бъде
единствената. А, който продава вино и купува жито, произвежда
може би повече вино, отколкото в същото работно време би могъл
да произведе селянинът Б, а селянинът Б в същото работно време
произвежда повече жито, отколкото би произвел
винопроизводителят А. По такъв начин А получава за същата
разменна стойност повече жито, а Б — повече вино, отколкото
биха имали, ако всеки oт тях без размяна би трябвало сам да си
произвежда жито и вино. Така че по отношение на потребителната
стойност може да се каже, че „размяната е сделка,
при която печелят и двете страни". Другояче стои въпросът с
разменната стойност, „Един човек, който има много вино, но няма
жито, търгува с друг човек, който има много жито, но няма вино,
и двамата си разменят пшеница на стойност 50 срещу вино на
стойност 50. Тази размяна не представлява увеличаване на
разменната стойност нито за единия, нито за другия, тъй като
още преди размяната всеки от тях е притежавал стойност, равна
на оная, която е придобил чрез тази операция." Работата никак
не се променя, когата между стоките се изпречват парите като
средство за циркулация и актовете на покупка и продажба
осезателно се отделят един от друг. Стойността на стоките е
изразена в техните цени, преди те да влязат в циркулацията,
значи е предпоставка, а не резултат на същата.


Разгледано абстрактно, т. е. без оглед на ония обстоятелства,
които не произтичат от иманентните закони на простата стокова
циркулация, в нея, освен замяната на една потребителна стойност
с друга, не се извършва нищо друго освен една метаморфоза,
проста промяна на формата на стоката. Същата стойност, т. е.
същото количество опредметен обществен труд, остава в ръцете на
същия стокопритежател най-напред, в образа на неговата стока,
после — на парите, в които тя се е превърнала, най-сетне — на
стоката, в която пак са се превърнали парите. Тази промяна на
формата не включва никакво изменение на величината на
стойността. Изменението, което претърпява стойността на самата
стока в този процес, се ограничава в едно изменение на нейната
парична форма. Тя съществува най-напред като цена на
предложената за продажба стока, после като парична сума, която
обаче вече е била изразена в цената, и най-сетне като цената на
една еквивалентна стока. Тази промяна на формата сама по себе си
не съдържа в себе си изменение на величината на стойността,
също както не го съдържа обмяната на една банкнота от пет ф.
ст. срещу соверени, полусоверени и шилинги. Следователно щом
като циркулацията на стоката обуславя само промяна във формата
на нейната стойност, тя обуславя, ако процесът протича в чист
вид, размяна на еквиваленти. Затова и самата вулгарна икономия,
колкото и малко да се досеща какво нещо е стойността, всеки
път, когато по своя маниер се стреми да разглежда това явление в
чист вид, предпоставя, че търсене и предлагане се покриват, т.е. 
че тяхното действие изобщо престава. Така че ако по отношение
на потребителната стойност двамата разменящи могат да спечелят,
то разменна стойност не могат да печелят и двамата. Напротив,
тук може да се каже: „Където има равенство — няма печалба." 
Наистина, стоките могат да бъдат продавани на цени, които се
отклоняват от тяхната стойност, но това отклонение е нарушение
на закона за стоковата размяна. В своя чист вид тя е размяна на
еквиваленти, значи не е средство за печелене на стойност.

Затова зад опитите да се представи стоковата циркулация като
източник на принадена стойност се крие обикновено едно quid pro
quo, едно смесване на потребителна стойност с разменната
стойност.

...

Когато се разменят стоки, или стоки и пари от еднаква разменна
стойност, т. е. когато се разменят еквиваленти, тогава очевидно
никой не извлича от циркулацията повече стойност, отколкото е
пуснал в нея. Тогава не се образува принадена стойност. В
чистата си форма процесът на стоковата циркулация обуславя
размяна на еквиваленти, обаче в действителност работите не се
извършват в чист вид. Затова да приемем размяна на
нееквиваленти.

Във всеки случай на стоковия пазар само стокопритежател
противостои на друг стокопритежател — и властта, която тези лица
имат един върху друг, е само властта на техните стоки.
Веществената разлика между стоките е вещественият потик на
размяната и поставя стокопритежателите във взаимна зависимост,
като нито един от тях не държи в ръцете си предмета на своята
собствена потребност, а всеки държи в ръцете си предмета на
потребността на другия. Вън от тази веществена разлика между
потребителните стойности на стоките, между тях има още само една
разлика — разликата между тяхната натурална и тяхната превърната
форма, между стока и пари. И така, стокопритежателите се
различават помежду си само като продавачи, притежатели на стоки,
и като купувачи, притежатели на пари.

Нека приемем сега, че поради някоя необяснима привилегия
продавачът може да продава своята стока над нейната стойност,
за 110, когато тя струва 100, значи с едно номинално увеличение
на цената с 10%. Значи продавачът получава една принадена
стойност от 10. Но след като е бил продавач, той става купувач.
Сега трети стокопритежател му се изпречва като продавач, който
от своя страна се ползува с привилегията да продава стоката с
10% по-скъпо. Нашият човек като продавач е спечелил 10, за да
изгуби 10 като купувач. В действителност всичко се свежда
към това, че всички стокопритежатели продават един другиму
своите стоки с 10% над стойността, а това е равносилно да ги
продават по тяхната стойност. Такова всеобщо номинално
покачване цената на стоките има същия резултат, както ако
стоковите стойности се оценяват напр. в сребро вместо в злато.
Паричните названия, т. е. цените на стоките, биха се покачили,
но техните стойностни отношения биха останали без промяна.

...

Така че създаването на принадена стойност и следователно
превръщането на пари в капитал не може да бъде обяснено нито с
това, че продавачите продават стоките над тяхната стойност, нито
с това, че купувачите ги купуват под стойността им.

В циркулацията производители и консуматори си противостоят един
на друг само като продавачи и купувачи. Да се твърди, че
принадената стойност за производителя произлиза от това, че
консуматорите плащат стоките над тяхната стойност, това значи
само да се замаскира простото изречение: стокопритежателят има
като продавач привилегията да продава по-скъпо. Продавачът сам
е произвел стоката или замества нейния производител. Но и
купувачът също така или сам е произвел стоката, изразена в
неговите пари, или замества нейния производител. Така че
производител противостои на производител. Това, което ги
различава, е, че единият купува, а другият продава.
Обстоятелството, че стокопритежателят под името производител
продава стоките над тяхната стойност, а под името консуматор ги
плаща по-скъпо, не ни помага да направим нито крачка напред.

...

И тъй, както и да го извърта човек, резултатът си остава същият.
Ако се разменят еквиваленти, не се образува никаква принадена
стойност, а ако се разменят не-еквиваленти — също не се
образува принадена стойност.

...

Стана ясно, че принадената стойност не може да произлезе от
циркулацията и че следователно при нейното образуване зад
нейния гръб трябва да става нещо, което в нея самата е
невидимо. Но може ли принадената стойност да произлезе от
някъде другаде освен от циркулацията? Циркулацията е сборът на
всички взаимни отношения между стокопритежателите. Вън от нея
стокопритежателят се намира в отношение само към своята
собствена стока. Колкото се отнася до нейната стойност,
отношението се ограничава с това, че тя съдържа известно
количество от неговия собствен труд, измервано въз основа на
определени обществени закони. Това количество труд се изразява
във величината на стойността на неговата стока и тъй като
величината на стойността се изразява в пари за смятане,
количеството труд се изразява в дадена цена, напр. 10 ф. ст. Но
неговият труд не се изразява в стойността на стоката плюс една
прибавка над нейната собствена стойност, не в цена, равна на 10,
която същевременно е и 11, не в стойност, която е по-голяма от
самата себе си. Стокопритежателят може със своя труд да създава
стойности, но не и оплодотворяващи се стойности. Той може да
покачи стойността на стоката, като към наличната й стойност чрез
нов труд прибави нова стойност, напр. като направи от
обработената кожа обуща. Същият материал има сега по-голяма
стойност, понеже съдържа по-голямо количество труд. Затова
обущата имат по-голяма стойност отколкото обработената кожа, но
стойността на кожата е останала същата, каквато е била. Тя не
се е оплодотворила, през време на производството на обущата
към нея не е прираснала принадена стойност. Така че за
стокопроизводителя е невъзможно вън от сферата на циркулацията,
без да влиза в съприкосновение с други стокопритежатели, да
оплодотворява стойност и, значи, да превръща пари или стока в
капитал.

Така че капитал не може да произлезе от циркулацията, но също
тъй не може да не произлезе от циркулацията. Той еднакво трябва
да възниква и в нея, и не в нея.

Получи се, значи, двоен резултат.

Превръщането на парите в капитал трябва да бъде изведено въз
основа на закони, които са иманентни на стоковата размяна, така
че за изходна точка да важи размяната на еквиваленти. Нашият
притежател на пари, който е още какавида на същинския
капиталист, ще трябва да купува стоките по тяхната стойност, да
ги продава по стойността им и все пак в края на процеса да
извлече повече стойност, отколкото е вложил в него. Превръщането
му в пеперуда трябва да се извърши в сферата на циркулацията и
същевременно не в сферата на циркулацията. Това са условията на
проблемата. Hie Rhodus, hie salta! [лат.: Тук е Родос, тука
скачай!]

Втори отдел. Превръщането на парите в капитал

Шеста глава. Покупка и продажба на работната сила

Промяната на стойността на онези пари, които трябва да се
превърнат в капитал, не може да произлезе в самите пари, защото
като покупателно средство и като платежно средство те реализират
само цената на стоката, която купуват или заплащат, докато,
запазвайки своята собствена форма, те замръзват като вкаменелост
с неизменна величина на стойността. Също така промяната не
може да произлезе от втория акт на циркулацията, от
препродаването на стоката, защото този акт само превръща стоката
от натуралната й форма обратно в паричната форма. Следователно
промяната трябва да се извършва с онази стока, която се купува
в първия акт П—С, а не с нейната стойност, тъй като се
разменят еквиваленти и стоката се плаща по нейната стойност.
Така че промяната може да произлезе само от нейната
потребителна стойност като такава, т. е. от нейната употреба.
За да може да извлече стойност от употребата на дадена стока,
нашият притежател на пари трябва да има това щастие да открие
вътре в сферата на циркулацията, на пазара, такава стока, чиято
потребителна стойност да притежава своеобразното свойство да
бъде източник на стойност, т. е. такава стока, чиято фактическа
употреба сама да бъде опредметяване на труда, т. е. създаване
на стойност. И притежателят на пари намира на пазара такава
специфична стока — това е работоспособността или работната
сила.

Под работна сила или работоспособност ние разбираме сбора от
физически и умствени способности, които са налице в организма, в
живата личност на един човек и които той поставя в движение
винаги, когато произвежда някакви потребителни стойности.

Но за да може притежателят на пари да намери на пазара
работната сила като стока, трябва да бъдат изпълнени различни
условия. 

...

Така че, за да превърне парите си в капитал, притежателят на
пари трябва да намери на стоковия пазар свободния работник,
свободен в двояк смисъл: че като свободна личност разполага с
работната си сила като със своя стока и че, от друга страна, той
няма за продан никаква друга стока, че е напълно лишен и
свободен от всички предмети, нужни за практическото прилагане
на неговата работна сила.

Притежателят на пари, който заварва трудовия пазар като един
особен отрасъл на стоковия пазар, не се интересува от въпроса
защо този свободен работник му противостои в сферата на
циркулацията. Засега този въпрос не ни интересува и нас. Ние се
придържаме към този факт теоретически, както притежателят на
пари се придържа към него практически. Но едно е ясно. Природата
не създава на едната страна притежатели на пари или
стокопритежатели, а на другата — само притежатели на
собствените им работни сили. Това отношение не е биологическо,
нито пък е такова обществено отношение, което би било общо за
всички исторически периоди. Очевидно, то самото е резултат на
едно предшествуващо историческо развитие, продукт на много
икономически преврати, на залеза на цяла редица по-стари
формации на общественото производство.

...


Сега вече трябва да разгледаме по-отблизо тази своеобразна
стока, работната сила. Както всички други стоки, и тя има
стойност. Как се определя тя?

Стойността на работната сила, както и стойността на всяка друга
стока, се определя от работното време, което е необходимо за
произвеждането, а следователно и за възпроизвеждане на този
специфичен артикул. Доколкото е стойност, самата работна сила
представлява само определено количество опредметен в нея среден
обществен труд. Работната сила съществува само като способност
на живия индивид. Значи - нейното произвеждане има като
предпоставка неговото съществуване. Щом съществуването на
индивида е дадено, произвеждането на работната сила се състои в
неговото собствено възпроизвеждане или поддържане. За своето
поддържане живият индивид има нужда от известна сума средства за
живот. Така че работното време, необходимо за произвеждането на
работната сила, се свежда към работното време, необходимо за
произвеждането на тези средства за живот, или стойността на
работната сила е стойността на средствата за живот, необходими
за поддържане на нейния притежател. 

...

Притежателят на работната сила е смъртен. Значи ако трябва
неговото явяване на пазара да бъде постоянно — а това е
предпоставка за постоянното превръщане на пари в капитал —
продавачът на работната сила трябва да се увековечи „както се
увековечава всеки жив индивид — чрез размножение." Работните
сили, които изхабяване или смърт изтегля от пазара, трябва
постоянно да се заместват поне със същото число работни сили.
Така че сумата на средствата за живот, необходими за
произвеждането на работната сила, включва и средствата за живот
за заместниците, т.е. за децата на работниците, и по такъв
начин се увековечава на стоковия пазар тази раса от своеобразни
стокопритежатели.

За да се видоизмени общата човешка природа така, че да придобие
ловкост и похватност в определен клон на труда, да стане развита
и специфична работна сила — изисква се определено образование
или възпитание, което от своя страна струва една по-голяма или
по-малка сума от стокови еквиваленти. Съобразно с повече или
по-малко усложнения характер на работната сила, разноските за
създаването й са различни. Така че и тези разноски по
обучението, които са извънредно малки за обикновената работна
сила, влизат в кръга на стойностите, изразходвани за нейното
произвеждане.

...

Ако приемем, че в тази маса от стоки, необходими за един среден
ден, се съдържа 6 часа обществен труд, то в работната сила
всекидневно се опредметява половин ден среден обществен труд,
или половин работен ден е нужен за всекидневното произвеждане
на работната сила. Това количество труд, нужно за нейното
всекидневно произвеждане, съставя всекидневната стойност на
работната сила или стойността на всекидневно възпроизвежданата
работна сила. Ако половин ден среден обществен труд се изразява
в една златна маса от 3 шилинга или от един талер, то един талер
е цената, която отговаря на еднодневната стойност на работната
сила. Яко притежателят на работната сила я предлага за един
талер дневно, то продажната й цена е равна на нейната стойност
и, според нашата предпоставка, притежателят на пари, който се
лакоми да превърне своите талери в капитал, плаща тази стойност.

...

На своеобразната природа на тази специфична стока, на работната
сила, се дължи това, че със сключването на договора между
купувач и продавач нейната потребителна стойност още не е
минала действително в ръцете на купувача. Нейната стойност,
както и тази на всяка друга стока, е била определена преди тя да
е влязла в циркулацията, тъй като определено количество
обществен труд е било изразходвано за произвеждането на
работната сила — но нейната потребителна стойност се състои в
тепърва предстоящи прояви на нейната сила. Затова отчуждаването
на силата и нейното действително проявяване, т. е. нейното
съществуване като потребителна стойност, не съвпадат по време.
А при такива стоки, при които формалното отчуждаване на
потребителната им стойност чрез продажбата и действителното
представяне на тази потребителна стойност на купувача не
съвпадат по време, парите на купувача функционират в повечето
случаи като платежно средство. Във всички страни с
капиталистически начин на производство работната сила се
заплаща едва след като е функционирала а продължение на
предвиденото в договора време, напр. — в края на всяка, седмица.
Така че навсякъде работникът авансира на капиталиста
потребителната стойност на своята работна сила; той оставя
купувача да я консумира още преди той да му е платил нейната
цена; следователно работникът навсякъде кредитира капиталиста.
Не само евентуалното загубване на кредитираната заплата при
банкрутиране на капиталиста, но и цяла редица по-трайни
въздействия показват, че това кредитиране не е празна
фантазия. Но дали парите функционират като покупателно или
като платежно средство — това никак не изменя природата на
самата стокова размяна. Цената на работната сила е договорно
установена, макар да се реализира едва по-късно, също както
наемът на една къща. Работната сила е продадена, макар че ще
бъде заплатена едва по-късно. 

...

Ние сега знаем начина за определяне на онази стойност, която
притежателят на пари плаща на притежателя на тази своеобразна
стока — работната сила. Потребителната стойност, която пък
притежателят на пари получава в замяна, се разкрива едва при
действителното употребление, едва в процеса на консумация на
работната сила. всички неща, необходими за този процес, като
суров материал и т.н., притежателят на пари купува на стоковия
пазар и ги плаща по пълната им цена. Процесът на консумацията на
работната сила е същевременно процес на производство на стока и 
на принадена стойност. Консумирането на работната сила, както и
консумирането на всяка друга стока, се извършва вън от пазара,
или вън от сферата на циркулацията.



